山草部	一	人參	反藜蘆,味甘微苦,微溫,氣味頗厚,陽中微陰,氣虛血虛俱能補。陽氣虛竭者,此能回之於無何有之鄉;陰血崩潰者,此能障之於已決裂之後。惟其氣壯而不辛,所以能固氣;惟其味甘而純正,所以能補血。故凡虛而發熱,虛而自汗,虛而眩運,虛而困倦,虛而驚懼,虛而短氣,虛而遺泄,虛而瀉利,虛而頭疼,虛而腹痛,虛而飲食不運,虛而痰涎壅滯,虛而嗽血吐血,虛而淋瀝便閉,虛而嘔逆躁煩,虛而下血失氣等證,是皆必不可缺者,第欲以氣血相較,則人參氣味頗輕而屬陽者多,所以得氣分者六,得血分者四。總之不失為氣分之藥。而血分之所不可缺者。為未有氣不至而血能自至者也。故扁鵲曰:損其肺者益其氣,須用人參以益之,肺氣既王,餘臟之氣皆王矣。所以人參之性,多主於氣,而凡臟腑之有氣虛者,皆能補之。然其性溫,故積溫亦能成熱,若云人參不熱則可,云人參之性涼,恐未必然。雖東垣云:人參,黃耆為退火之聖藥,丹溪云:虛火可補,參朮之類是也,此亦皆言虛火也。而虛火二字,最有關係,若內真寒而外假熱者,是為真正虛火,非放膽用之,必不可也。然有一等元陰虧乏,而邪火爍於表裏,神魂躁動,內外枯熱,真正陰虛一證,誰謂其非虛火?若過用人參,果能助熱。若王節齋云:陽旺則陰愈消,及＜節要＞云:陰虛火動者勿用,又曰:肺熱還傷肺等說,固有此理,亦不可謂其盡非。而近之明哲如李月池輩,皆極不然之,恐亦未必然也。夫虛火二字,最當分其實中有虛,虛中有實,陽中有陰,陰中有陽,惟勿以成心而執己見,斯可矣。如必欲彼此是非,是所謂面東方不見西牆,皆未得其中也。予請剖之曰:如龍雷之火,原屬虛火,得水則燔,得日則散,是即假熱之火,故補陽即消矣。至若亢旱塵飛,赤地千里,得非陽亢陰虛,而亦可以補陽生陰乎?或必曰:此正實火也,得寒則已。予曰:不然。夫炎暑酷烈,熱令大行,此為實火,非寒莫解;而乾枯燥旱,泉源斷流,是謂陰虛,非水莫濟,此實火之與陰虛,亦自判然可別。是以陰虛而火不盛者,自當用參為君;若陰虛而火稍盛者,但可用參為佐;若陰虛而火大盛者,則誠有暫忌人參,而惟用純甘壯水之劑,庶可收功一證,不可不知也。予非不善用人參者,亦非畏用而不知人參之能補陰者,蓋以天下之理,原有對待,謂之曰陰虛必當忌參固不可,謂之曰陰虛必當用參亦不可,要亦得其中和,用其當而已矣,觀者詳之。
山草部	二	黃耆	味甘氣平，氣味俱輕，升多降少，陽中微陰。生者微涼，可治癰疽。蜜炙性溫，能補虛損。因其味輕，故專於氣分而達表，所以能補元陽，充腠理，治勞傷，長肌肉。氣虛而難汗者可發，表疏而多汗者可止。其所以止血崩血淋者，以氣固而血自止也，故曰血脫益氣。其所以除瀉痢帶濁者，以氣固而陷自除也，故曰陷者舉之。然其性味俱浮，純於氣分，故中滿氣滯者，當酌用之。
山草部	三	白朮	味甘辛,氣溫,氣味俱厚,可升可降,陽中有陰,氣中有血。其性溫燥,故能益氣和中,補陽生血,煖胃消穀,益津液,長肌肉,助精神,實脾胃,止嘔逆,補勞倦,進飲食,利小水,除濕運痰,消浮去脹,治心腹冷痛,胃虛下痢,?癖癥瘕。制以人乳,欲潤其燥。炒以壁土,欲助其固。佐以黃芩,清熱安胎。以其性澀壯氣,故能止汗實表。而癰疽得之,必反多膿;奔豚遇之,恐反增氣;及上焦燥熱而氣多壅滯者,皆宜酌用之。然冬朮甘而柔潤,夏朮苦而燥烈,此其功用大有不同,不可不為深辨也。若於飢時擇肥而甘者嚼而服之,服之久久,誠為延壽之物,是實人所未知。
山草部	四	蒼朮	味苦甘辛,性溫而燥,氣味俱厚,可升可降,陽也。用此者用其溫散燥濕。其性溫散,故能發汗寬中,調胃進食,去心腹脹疼,霍亂嘔吐,解諸鬱結,逐山嵐寒疫,散風眩頭疼,消痰癖氣塊,水腫脹滿。其性燥濕,故治冷痢冷洩,滑瀉腸風,寒濕諸瘡。與黃檗同煎,最逐下焦濕熱痿痺。若內熱陰虛,表疏汗出者忌服。然惟茅山者,其質堅小,其味甘醇,補益功多,大勝他朮。
山草部	五	甘草	味甘氣平,生涼炙溫,可升可降,善於解毒。反甘遂,海藻,大戟,芫花。其味至甘,得中和之性,有調補之功,故毒藥得之解其毒,剛藥得之和其性,表藥得之助其升,下藥得之緩其速。助參耆成氣虛之功,人所知也;助熟地療陰虛之危,誰其曉焉?祛邪熱,堅筋骨,健脾胃,長肌肉,隨氣藥入氣,隨血藥入血,無往不可,故稱國老。惟中滿者勿加,恐其作脹;速下者勿入,恐其緩功,不可不知也。
山草部	六	黃精	一名救窮草。味甘微辛,性溫。能補中益氣,安五臟,療五勞七傷,助筋骨,益脾胃,潤心肺,填精髓,耐寒暑,下三蟲,久服延年不飢,髮白更黑,齒落更生。張華＜博物志＞言天老曰:太陽之草名黃精,食之可以長生。太陰之草名鉤吻,不可食之,入口立死。此但以黃精,鉤吻對言善惡,原非謂其相似也。而陶弘景謂黃精之葉與鉤吻相似,誤服之害人。蘇恭曰:黃精葉似柳,鉤吻蔓生,葉如柿葉,殊非比類。陳藏器曰:鉤吻及野葛之別名,二物全不相似,不知陶公憑何說此?是可見黃精之內本無鉤吻,不必疑也。
山草部	七	肉蓯蓉	味甘鹹,微辛酸,氣微溫。味重陰也,降也,其性滑。以其味重而甘溫,故助相火,補精興陽,益子嗣,治女人血虛不孕,煖腰膝,堅筋骨,除下焦寒痛。以其補陰助陽,故禁虛寒遺瀝洩精,止血崩尿血。以其性滑,故可除莖中寒熱澀痛,但驟服反動大便。若虛不可攻而大便閉結不通者,洗淡,暫用三四錢,一劑即通,神效。
山草部	八	丹參	味微苦，微甘，微澀，性微涼，無毒。反藜蘆。能養血活血，生新血，行宿血，故能安生胎，落死胎，血崩帶下可止，經脈不勻可調。此心脾肝腎血分之藥，所以亦能養陰定志，益氣解煩，療眼疼腳痺，通利關節，及惡瘡疥癬，赤眼丹毒，排膿止痛，長肉生肌。
山草部	九	遠志	味微苦,微辛,氣溫,陽也,升也。製以甘草湯,浸一宿,晒乾炒用。功專心腎,故可鎮心止驚,辟邪安夢,壯陽益精,強志助力。以其氣升,故同人參,甘草,棗仁,極能舉陷攝精,交接水火。但可為佐,用不宜多。神氣上虛者所宜,痰火上實者當避。
山草部	十	巴戟天	味甘微溫，陰中陽也。雖曰足少陰腎經之藥，然亦能養心神，安五臟，補五勞，益志氣，助精強陰。治陰痿不起，腰膝疼痛，及夜夢鬼交，遺精溺濁，小腹陰中相引疼痛等證。制宜酒浸，去心微炒，或滾水浸剝亦可。
山草部	十一	仙茅	味辛溫,有小毒,陽也。能助神明,強筋骨,益肌膚,培精血,明耳目,填骨髓,開胃消食,助益房事,溫利五臟,補煖腰腳。此西域婆羅門僧獻方於唐明皇,服之有效,久秘而後得傳。按許真君書云:仙茅久服,可以長生。其味甘能養肉,辛能養節,苦能養氣,鹹能養骨,滑能養膚,酸能養筋,宜和苦酒服之,必效也。然仙茅性熱,惟陽弱精寒,稟賦素怯者宜之,若體壯相火熾盛者,服之大能動火,不可不察。凡制用之法,於八九月采得,用竹刀刮去黑皮,切如豆粒,糯米泔浸兩宿,去赤汁,用酒拌蒸之,從已至亥,制之極熟,自無毒矣。然後曝乾搗篩,熟蜜丸桐子大,每空心酒飲任下二三十丸。忌食牛乳及黑牛肉,恐減藥力也。若隨群補藥中為丸服之,無所不可。
山草部	十二	天麻	一名赤箭，一名定風草。味辛，平，陰中有陽。治風虛眩暈頭旋，眼黑頭痛，諸風濕痺，四肢拘攣，利腰膝，強筋骨，安神志，通血脈，止驚恐恍惚，殺鬼精蟲毒，及小兒風癇驚氣。然性懦力緩，用須加倍，或以別藥相佐，然後見功。
山草部	十三	沙參	反藜蘆,一名鈴兒草。味微甘苦,氣味俱輕,性微寒。能養肝氣,治多眠,除邪熱,益五臟陰氣,清肺涼肝,滋養血脈,散風熱瘙癢,頭面腫痛,排膿消腫,長肌肉,止驚煩,除疝痛。然性緩力微,非堪大用。易老云:人參補五臟之陽,沙參補五臟之陰。特以其甘涼而和,補中清火,反而言之,故有是論。若云對待人參,則相去遠矣。
山草部	十四	玄參	反藜蘆，味苦甘微鹹，氣寒。此物味苦而甘，苦能清火，甘能滋陰。以其味甘，故降性亦緩。本草言其惟入腎經，而不知其尤走肺臟。故能退無根浮游之火，散周身痰結熱癰，逐頸項咽喉痺，瘰?結核，驅男女傳尸，煩躁骨蒸，解溫瘧寒熱往來，治傷寒熱斑支滿，亦療女人產乳餘疾，或腸中血瘕熱癥，并療勞傷痰嗽熱煩，補腎滋陰，明目解渴。
山草部	十五	茅根	即白茅。味甘涼,性純美,能補中益氣,此良藥也。善理血病,凡吐血血,瘀血血閉,及婦人經水不調,崩中漏下。且通五淋,除客熱,止煩渴,堅筋骨,療肺熱噦逆喘急,解酒毒及黃疸水腫,久服大是益人。若治癰疽癤毒,及諸毒諸瘡諸血,或用根搗傅,或用此煮汁調傅毒等藥,或以酒煮服,無不可也。茅有數種,處處有之,惟白者為勝。春生芽,布地如鍼,故曰茅鍼,可以生噉,甚益小兒,功用亦用。
山草部	十六	淫羊藿	味甘,氣辛,性溫,乃手足陽明,少陰,三焦命門藥也。主陽虛陽痿,莖中作痛。化小水,益精氣,強志意,堅筋骨,煖下部一切冷風勞氣,筋骨拘攣。補腰膝,壯真陰,及年老昏耄,中年健忘。凡男子陽衰,女子陰衰,艱於子嗣者,皆宜服之。服此之法,或單用浸酒,或兼佐丸散,無不可者。制法每擇淨一斤,以羊脂四兩,同炒油盡用之。
山草部	十七	苦參	味苦性寒。反藜蘆。沉也,陰也,乃足少陰腎經之藥。能祛積熱黃疸,止夢遺帶濁,清小便,利水,除癰腫,明目止淚,平胃氣,能令人嗜食,利九竅,除伏熱狂邪,止渴醒酒,療惡瘡斑疹疥癩,殺疳蟲及毒風煩躁脫眉。炒黃為末,米飲調服,治腸風下血熱痢。
山草部	十八	貝母	反烏頭味苦,氣平,微寒。氣味俱輕,功力頗緩,用須加倍。善解肝臟鬱愁,亦散心中逆氣,祛肺痿肺癰痰膿喘嗽,研末,沙糖為丸,含嚥最佳。降胸中因熱結胸,及乳癰流痰結核。若足生人面諸瘡,燒灰油調頻敷。產難胞衣不出,研末用酒和吞。亦除瘕疝,喉痺,金瘡,并止消渴煩熱。赤眼翳膜堪點,時疾黃疸能驅。又如半夏,貝母,俱治痰嗽,但半夏兼治脾肺,貝母獨善清金。半夏用其辛,貝母用其苦。半夏用其溫,貝母用其涼。半夏性速,貝母性緩。半夏散寒,貝母清熱。性味陰陽,大有不同,俗有代用者,其謬孰甚。
山草部	十九	土貝母	反烏頭,味大苦,性寒。陰也,降也,乃手太陰,少陽,足陽明,厥陰之藥。大治肺癰肺痿,欬喘,吐血血,最降痰氣,善開鬱結,止疼痛,消脹滿,清肝火,明耳目,除時氣煩熱,黃疸淋閉,便血溺血,解熱毒,殺諸蟲,及療喉痺瘰?,乳癰發背,一切癰瘍腫毒,濕熱惡瘡,痔漏金瘡出血,火瘡疼痛。為末可敷,煎湯可服。性味俱厚,較之川貝母,清降之功不啻數倍。
山草部	二十	山慈菇	一名金燈龍，味甘微辛，有小毒。治癰瘍疔腫瘡?，瘰?結核，破皮攻毒，俱宜醋磨傅之。除黑斑，剝人面皮，宜搗汁塗之。并治諸毒蠱毒，蛇蟲狂犬等傷，或用酒調服，或乾摻之。亦治風痰癇疾，以茶清研服，取吐可愈。
山草部	二一	柴胡	味苦微辛,氣平微寒。氣味俱輕,升也,陽中之陰。用此者,用其涼散,平肝之熱,入肝,膽,三焦,心胞四經。其性涼,故解寒熱往來,肌表潮熱,肝膽火炎,胸?痛結,兼治瘡瘍,血室受熱。其性散,故主傷寒邪熱未解,溫瘧熱盛,少陽頭痛,肝經鬱證。總之,邪實者可用,真虛者當酌其宜。雖引清氣上升,然升中有散,中虛者不可散,虛熱者不可寒,豈容誤哉。兼之性滑,善通大便,凡溏泄脾薄者,當慎用之。熱結不通者,用佐當歸,黃芩,正所宜也。愚謂柴胡之性,善泄善散,所以大能走汗,大能泄氣,斷非滋補之物,凡病陰虛水虧而孤陽勞熱者,不可再損營氣,蓋未有用散而不泄營氣者,未有動汗而不傷營血者。營即陰也,陰既虛矣,尚堪再損其陰否?然則用柴胡以治虛勞之熱者,果亦何所取義耶?觀寇宗奭＜衍義＞曰:柴胡,＜本經＞並無一字治勞,今人治勞方中,鮮有不用者。鳴呼!凡此誤世甚多。嘗原病勞之人,有一種臟本虛損,復受邪熱者,當須斟酌用之,如＜經驗方＞中治勞青蒿煎之用柴胡,正合宜耳。若或無邪,得此愈甚,雖至死人亦不怨,目擊甚多。＜日華子＞又謂補五勞七傷,＜藥性論＞亦謂治勞乏羸瘦,若此等病,苟無實熱,醫者執而用之,不死何待。注釋本草,一字不可忽,蓋萬世之後,所誤無窮,可不謹哉!觀此寇氏之說,其意專在邪熱二字,謂但察有邪無邪,以決可用不可用,此誠得理之見,而復有非之者,抑又何也?即在王海藏亦曰:苟無實熱而用柴胡,不死何待?凡此所見略同,用者不可不察。
山草部	二二	桔梗	一名薺苨。味苦微辛,氣微涼。氣輕於味,陽中有陰,有小毒,其性浮。用此者,用其載藥上升,故有舟楫之號,入肺,膽,胸膈,上焦。載散藥表散寒邪。載涼藥清咽疼喉痺,亦治赤目腫痛。載肺藥解肺熱肺癰,鼻塞唾膿欬嗽。載痰藥能消痰止嘔,亦可寬胸下氣。引大黃可使上升,引青皮平肝止痛。能解中惡蠱毒,亦治驚癇怔忡。若欲專用降劑,此物不宜同用。
山草部	二三	防風	味甘辛,氣溫,升也,陽也。用此者,用其氣平散風。雖膀胱脾胃經藥,然隨諸經之藥,各經皆至。氣味俱輕,故散風邪,治一身之痛,療風眼,止冷淚。風能勝濕,故亦去濕,除遍體濕瘡。若隨實表補氣諸藥,亦能收汗,升舉陽氣,止腸風下血崩漏。然此風藥中之潤劑,亦能走散上焦元氣,誤服久服,反能傷人。
山草部	二四	細辛	反藜蘆,忌生菜,味大辛,氣溫,氣味俱厚,升也,陽也,有小毒。用此者,用其溫散。善祛陰分之寒邪,除陰經之頭痛,益肝溫膽利竅,逐諸風濕痺,風癇痎瘧,鼻齆不聞香臭,開關通竅,散風淚目疼。口臭牙蟲,煎湯含漱。過服亦散真氣,不可不知。此味辛甚,故能逐陰分之邪,陰分且然,陽分可知。舊云少陰,厥陰之藥,然豈有辛甚而不入陽分者?但陽證忌熱,用當審之。
山草部	二五	羌活	味微苦,氣辛微溫,升也,陽也。用此者,用其散寒定痛。能入諸經,太陽為最。散肌表之寒邪,利周身項脊之疼痛,排太陽之癰疽,除新舊之風濕。緣非柔懦之物,故能撥亂反正。惟其氣雄,大能散逐,若正氣虛者忌用之。
山草部	二六	獨活	味苦,氣香,性微涼。升中有降,善行滯氣,故入腎與膀胱兩經,專理下焦風濕。兩足痛痺,濕癢拘攣,或因風濕而齒痛,頭眩喘逆,奔豚疝瘕,腰腹疼痛等證,皆宜用之。
山草部	二七	升麻	味微苦,氣平,氣味俱輕浮而升,陽也。用此者,用其升散提氣,乃脾,胃,肺與大腸四經之藥。善散陽明經風寒,肌表邪熱,提元氣之下陷,舉大腸之脫泄,除陽明溫疫表邪,解膚腠風熱斑疹。引石膏除齒牙臭爛腫痛,引?頭去陽明表證頭疼,佐當歸,肉蓯蓉可通大便結燥。凡癰疽痘疹,陽虛不能起發,及瀉痢崩淋,夢遺脫肛,陽虛下陷之類,用佐補劑,皆所宜也。若上實氣壅,諸火炎上,及太陽表證,皆不宜用。且其味苦氣散,若血氣太虛,及水火無根者,並不可用。
山草部	二八	前胡	味苦氣寒,降也,陰中微陽。去火痰實熱;開氣逆結滯,轉筋霍亂;除胸中痞滿,氣喘嘔逆,欬嗽煩悶;治傷寒寒熱,風熱頭疼;解嬰兒疳熱。
山草部	二九	延胡索	味苦微辛，氣微溫，入肝脾二經。善行滯氣，破滯血，血中氣藥。故能止腹痛，通經，調月水淋滯，心氣疼痛，破癥癖跌撲凝瘀，亦善落胎，利小便，及產後逆血上衝。俱宜以酒煮服，或用酒磨服亦可。然性惟破氣逐血，必真有血逆氣滯者方可用。若產後血虛，或經血枯少不利，氣虛作痛者，皆大非所宜。
山草部	三十	紫草	味苦性寒,此手厥陰,足厥陰血分之藥。性寒而利,能涼血滑血,通利二便,故痘疹家宜用之。凡治痘疹,無論未出已出,但血熱毒盛,或紫或黑,而大便秘結者,宜用之。若已出紅活,不紫不黑,而大便如常通利者,即不可用。故曾世榮＜活幼心書＞云:紫草性寒,小兒脾氣實者猶可用,脾氣虛者反能作瀉。又若古方惟用其茸,亦取其氣輕味薄,而有清涼升發之功也。此外,可用以解黃疸,消腫脹,及一切斑疹惡瘡,亦以其能利九竅,通水道,去濕涼血而然也。
山草部	三一	白芨	味苦澀，性收斂，微寒。反烏頭。能入肺止血，療肺癰肺痿。治癰疽敗爛惡瘡，刀箭湯火損傷，生肌止痛，俱可為末傅之。凡吐血不能止者，用白芨為末，米飲調服即效。
山草部	三二	三七	味甘氣溫,乃陽明,厥陰血分之藥,故善止血散血定痛。凡金刃刀箭所傷,及跌撲杖瘡血出不止,嚼爛塗之,或為末摻之,其血即止。亦治吐血血,下血血痢,崩漏,經水不止,產後惡血不下,俱宜自嚼,或為末,米飲送下二三錢。若治虎咬蛇傷等證,俱可服可傅。葉之性用與根大同,凡折傷跌撲出血,傅之即止,青腫亦散。
山草部	三三	白蘚皮	味苦寒,性燥而降,乃手足太陰陽明之藥。解熱黃,酒黃,急黃,勞黃,穀黃,通關節九竅,利血脈小水,治時行大熱飲水,狂躁叫呼,及婦人陰中腫痛,小兒風熱驚癇。尤治一切毒風風瘡,疥癬赤爛,楊梅瘡毒,眉髮脫落。此雖善理瘡瘍,而實為諸黃,風痺要藥。
山草部	三四	秦艽	味苦,性沉寒,沉中有浮,手足陽明清火藥也。治風寒濕痺,利小水,療通身風濕拘攣,手足不遂,清黃疸,解溫疫熱毒,除口噤牙疼口瘡,腸風下血,及虛勞骨蒸發熱,潮熱煩渴,及婦人胎熱,小兒疳熱瘦弱等證。
山草部	三五	地榆	味苦微澀,性寒而降。既清且澀,故能止吐血血,清火明目,治腸風血痢,及婦人崩漏下血,月經不止,帶濁痔漏,產後陰氣散失;亦斂盜汗,療熱痞,除惡肉,止瘡毒疼痛。凡血熱者當用,虛寒者不相宜也。作膏可貼金瘡;搗汁可塗虎犬蛇蟲傷毒,飲之亦可。
山草部	三六	黃芩	味苦氣寒,氣輕於味,可升可降,陰中微陽。枯者善於入肺,實者善入大腸。欲其上者酒炒,欲其下者生用。枯者清上焦之火,消痰利氣,定喘嗽,止失血,退往來寒熱,風熱濕熱頭痛,解瘟疫,清咽,療肺痿肺癰,乳癰發背;尤祛肌表之熱,故治斑疹鼠?,瘡瘍赤眼。實者涼下焦之熱,能除赤痢,熱畜膀胱,五淋澀痛,大腸閉結,便血漏血。胎因火盛不安,酌佐砂仁,白朮;腹因火滯為痛,可加黃連,厚朴。大腸無火滑泄者,最當慎用。
山草部	三七	黃連	味大苦,氣大寒。味厚氣薄,沉也,降也,降中微升,陰中微陽。專治諸火,火在上,炒以酒;火在下,炒以童便;火而嘔者炒以薑汁;火而伏者炒以鹽湯。同吳茱萸炒,可以止火痛;同陳壁土炒,可止熱瀉。同枳實用,可消火脹;同天花粉用,能解煩渴。同木香丸,和火滯下痢腹痛;同吳茱萸丸,治胃熱吐吞酸水。總之,其性大寒,故惟平肝涼血,肅胃清腸涼膽,止驚癇,瀉心除痞滿。上可治血血,下可治腸澼便紅。療婦人陰戶腫痛,除小兒食積熱疳,殺蚘虫。消惡瘡癰腫,除濕熱鬱熱。善治火眼,亦消痔漏。解烏附之熱,殺巴豆之毒。然其善瀉心脾實火,虛熱妄用,必致格陽,故寇宗奭曰:虛而冷者,慎勿輕用。王海藏曰:夏月久血痢,不用黃連,陰在內也。景岳曰:人之脾胃,所以盛載萬物,發生萬物,本象地而屬土。土煖則氣行而燥,土寒則氣凝而濕,土燥則實,土濕則滑,此天地間不易之至理。黃連之苦寒若此,所以過服芩,連者,無不敗脾,此其濕滑,亦自明顯易見。獨因陶弘景＜別錄＞中有調胃厚腸之一言,而劉河間復證之曰:諸苦寒藥多泄,惟黃連,黃檗性冷而燥。因致後世視為奇見,無不謂黃連性燥而厚腸胃,凡治瀉痢者,開手便是黃連,不知黃連,黃檗之燥,於何見之?烏呼!一言之謬,流染若此,難洗若此,悖理惑人,莫此為甚。雖曰黃連治痢亦有效者,然必其素稟陽臟,或多縱口腹,濕熱為痢者,乃其所宜。且凡以縱肆不節而血氣正強者,即或誤用,未必殺人,久之邪去亦必漸愈,而歸功黃連,何不可也。此外則凡以元氣素弱,傷脾患痢,或本無火邪而寒濕動脾者,其病極多,若妄用黃連,則脾腎日敗,百無一生。凡患痢而死者,率由此類,可不寒心。余為此言,而人有未必信者,多以苦燥二字有未明耳,故余於＜傳忠錄＞辨河間條中,復詳言苦味之理,以俟衛生仁者再為贊正,庶是非得明,而民生有攸賴矣。道書言服黃連犯豬肉,令人泄瀉。
山草部	三八	胡黃連	味大苦,大寒。其性味功用,大似黃連。能涼肝明目,治骨蒸勞熱,三消,吐血血,五心煩熱,療婦人胎熱,虛驚熱痢,及小兒疳熱驚癇。浸人乳點目甚良。
山草部	三九	知母	味苦,寒,陰也。其性沉中有浮,浮則入手太陰,手少陰,沉則入足陽明,足厥陰,足少陰也。故其在上,則能清肺止渴,卻頭痛,潤心肺,解虛煩喘嗽,吐血衄血,去喉中腥臭。在中則能退胃火,平消癉。在下則能利小水,潤大便,去膀胱肝腎濕熱,腰腳腫痛,并治勞瘵內熱,退陰火,解熱淋崩濁。古書言知母佐黃檗,滋陰降火,有金水相生之義,蓋謂黃檗能制膀胱命門陰中之火,知母能消肺金制腎水化源之火,去火可以保陰,是即所謂滋陰也,故潔古,東垣皆以為滋陰降火之要藥。繼自丹溪而後,則皆用以為補陰,誠大謬矣。夫知母以沉寒之性,本無生氣,用以清火則可,用以補陰則何補之有?第其陰柔巽順,似乎有德,倘元氣既虧,猶欲藉此以望補益,是亦猶小人在朝,而國家元氣日受其削,有陰移焉而莫之覺者,是不可不見之真而辨之早也。
山草部	四十	龍膽草	味大苦,大寒。陰也,沉也,乃足厥陰,少陽之正藥。大能瀉火,但引以佐使,則諸火皆治。故能退骨蒸疳熱,除心火驚癇狂躁;胃火煩熱黃疸,咽喉腫痛;肝腎膀胱伏火,小水淋閉,血熱瀉痢;下焦濕熱癰腫,瘡毒疼痛;婦人血熱崩淋;小兒熱疳客忤,去目黃睛赤腫痛,殺蠱毒腸胃諸蟲,及風熱盜汗。凡肝腎有餘之火,皆其所宜。
隰草部	四一	地黃	生地黃,味苦甘,氣涼。氣薄味厚,沉也,陰也。鮮者更涼,乾者微涼。能生血補血,涼心火,退血熱,去煩躁骨蒸,熱痢下血,止嘔血血,脾中濕熱,或婦人血熱而經枯,或上下三消而熱渴。總之其性頗涼,若脾胃有寒者,用宜斟酌。熟地黃,味甘微苦,味厚氣薄,沉也,陰中有陽。＜本草＞言其入手足厥,少陰經,大補血衰,滋培腎水,填骨髓,益真陰,專補腎中元氣,兼療藏血之經。此雖泛得其概,亦豈足以盡是之妙。夫地黃產於中州沃土之鄉,得土氣之最厚者也。其色黃,土之色也。其味甘,土之味也。得土之氣,而曰非太陰,陽明之藥,吾弗信也。惟是生者性涼,脾胃喜煖,故脾陽不足者,所當慎用。至若熟則性平,稟至陰之德,氣味純靜,故能補五臟之真陰,而又於多血之臟為最要,得非脾胃經藥耶?且夫人之所以有生者,氣與血耳,氣主陽而動,血主陰而靜。補氣以人參為主,而耆朮但可為之佐;補血以熟地為主,而芎,歸但可為之佐。然在耆,朮,芎,歸,則又有所當避,而人參,熟地,則氣血之必不可無。故凡諸經之陽氣虛者,非人參不可;諸經之陰血虛者,非熟地不可。人參有健運之功,熟地稟靜順之德。此熟地之與人參,一陰一陽,相為表裏,一形一氣,互主生成,性味中正,無逾於此,誠有不可假借而更代者矣。凡諸真陰虧損者,有為發熱,為頭疼,為焦渴,為喉痺,為嗽痰,為喘氣,或脾腎寒逆為嘔吐,或虛火載血於口鼻,或水泛於皮膚,或陰虛而泄利,或陽浮而狂躁,或陰脫而仆地。陰虛而神散者,非熟地之守不足以聚之;陰虛而火升者,非熟地之重不足以降之;陰虛而躁動者,非熟地之靜不足以鎮之;陰虛而剛急者,非熟地之甘不足以緩之。陰虛而水邪泛濫者,舍熟地何以自制?陰虛而真氣散失者,舍熟地何以歸源?陰虛而精血俱損,脂膏殘薄者,舍熟地何以厚腸胃?且猶有最玄最妙者,則熟地兼散劑方能發汗,何也?以汗化於血,而無陰不作汗也。熟地兼溫劑始能回陽,何也?以陽生於下,而無復不成乾也。然而陽性速,故人參少用亦可成功;陰性緩,熟地非多難以奏效。而今人有畏其滯膩者,則崔氏何以用腎氣丸而治痰浮?有畏其滑濕者,則仲景何以用八味丸而醫腎泄?有謂陽能生陰,陰不能生陽者,則陰陽之理,原自互根,彼此相須,缺一不可,無陽則陰無以生,無陰則陽無以化,故＜內經＞曰:精化為氣,得非陰亦生陽乎?孰謂陽之能生,而陰之不能長也。又若制用之法,有用薑汁拌炒者,則必有中寒兼嘔而後可;有用砂仁制者,則必有脹滿不行而後可;有用酒拌炒者,則必有經絡壅滯而後可。使無此數者,而必欲強用制法,是不知用熟地者正欲用其靜重之妙,而反為散動以亂其性,何異畫蛇而添足。今人之即欲用之補陰,而必兼以滲利,則焉知補陰不利水,利水不補陰,而補陰之法不宜滲。即有用之補血,而復疑其滯膩,則焉知血虛如燥土,旱極望雲霓,而枯竭之陽極喜滋。設不明此,則少用之尚欲兼之以利,又孰敢單用之而任之以多?單用而多且不敢,又孰敢再助以甘而盡其所長?是又何異因咽而廢食也。嗟,嗟!熟地之功,其不申於時用者久矣,其有不可以筆楮盡者尚多也,予今特表而出之,尚祈明者之自悟焉。
隰草部	四二	牛膝	味苦甘,氣微涼,性降而滑,陰也。忌牛肉。酒漬,咀。走十二經絡,助一身元氣。主手足血熱痿痺,血燥拘攣;通膀胱澀秘,大腸乾結;補髓填精,益陰活血;治腰膝痠疼,滋鬚髮枯白。其性下走如奔,故能通經閉,破血癥,引諸藥下降。同麝香用,墮胎尤速。凡臟寒便滑,下元不固者,當忌用之。
隰草部	四三	麥門冬	味甘微苦,性微寒,降也,陽中陰也。去心用,恐令人煩。其味甘多苦少,故上行心肺,補上焦之津液,清胸膈之渴煩,解火炎之嘔吐,退血燥之虛熱;益精滋陰,澤肌潤結;肺痿肺癰,欬唾血;經枯乳汁不行,肺乾欬嗽不絕;降火清心,消痰補怯。復脈須仗人參,便滑中寒者勿設。
隰草部	四四	續斷	川者色灰黑,尖瘦多蘆,形如雞腳,皮斷而皺者是。味苦而澀,苦重澀輕,氣微涼。他產者,味甘微辛澀少。用川者良。凡用此者,用其苦澀。其味苦而重,故能入血分,調血脈,消腫毒乳癰,瘰?痔?,治金損跌傷,續筋骨血脈。其味澀,故能止吐血血,崩淋胎漏,便血尿血,調血痢,縮小便,止遺精帶濁。佐之以甘,如甘草,地黃,人參,山藥之類,其效尤捷。
隰草部	四五	蜀葵子	味甘性寒。能利小水,通淋閉,消水腫,潤大腸,催生落胎,通乳汁,亦治一切瘡疥,并瘢疵赤靨。苗葉可作菜茹,古以葵為五菜之主,今不復用之矣。黃葵花,性滑利,與蜀葵大同。若治諸惡膿水久不瘥者,用花為末,傅之即愈,為瘡家要藥。浸油可塗湯火瘡。
隰草部	四六	車前子	即芣苡,味甘微鹹,氣寒,入膀胱,肝經。通尿管熱淋澀痛,驅風熱目赤翳膜;利水能除濕痺,性滑極善催生;兼治濕熱瀉痢,亦去心胸煩熱。根葉,生搗汁飲,治一切尿血血熱痢,尤逐氣癃利水。
隰草部	四七	白蒺藜	味苦微辛微甘,微涼。能破癥瘕結聚,止遺溺泄精,療肺痿肺癰,翳膜目赤,除喉痺癬疥痔?癜風,通身濕爛惡瘡;乳巖帶下俱宜,催生止煩亦用;涼血養血,亦善補陰。用補宜炒熟去刺,用涼宜連刺生擣,去風解毒,白者最良。沙苑蒺藜性亦大同。若用固精補腎,止遺瀝尿血,縮小便,止煩渴,去燥熱,則亦可用此。
隰草部	四八	紅花	味甘微苦微辛,氣微涼,陰中微陽。惟入血脈,多用女科。少用可活血引經,多用能破血通瘀。可下死胎,亦療血暈,達痘瘡血熱難出,散斑疹血滯不消;潤燥活血,止痛通經,亦消腫毒。
隰草部	四九	紫菀	味苦平微辛。辛能入肺，苦能降氣，故治欬嗽上氣痰喘。惟肺實氣壅，或火邪刑金而致欬唾膿血者，乃可用之。若以勞傷肺腎，水虧金燥而欬喘失血者，則非所宜。觀陶氏＜別錄＞謂其補不足，治五勞體虛，其亦言之過也。
隰草部	五十	甘菊花	白菊花根善利水,搗汁和酒服之,大治癃閉,味甘色黃者,能養血散風,去頭目風熱,眩暈疼痛,目中翳膜,及遍身游風風疹。作枕明目,葉亦可用。味苦者性涼,能解血中鬱熱,清頭目,去風熱眼目腫痛流淚。根葉辛香,能消癰毒,止疼痛。
隰草部	五一	野菊花	一名苦薏。根葉莖花皆可同用。味苦辛。大能散火散氣,消癰毒疔腫瘰?,眼目熱痛,亦破婦人瘀血。孫氏治癰毒方,用野菊連根葉搗爛酒煎,熱服取汗,以渣敷之;或同蒼耳搗汁,以熱酒衝服。冬月用乾者煎服,或為末酒服亦可。
隰草部	五二	豨薟	味苦,氣微寒,有小毒。此物氣味頗峻,善逐風濕諸毒。用蜜酒層層和灑,九蒸九暴,蜜丸,空心酒吞,多寡隨宜。善治中風口眼歪邪,除濕痺腰腳痿痛麻木。生者酒煎,逐破傷風危急如神。散撒麻疔惡毒,惡瘡浮腫,虎傷狗咬,蜘蛛蟲毒,或搗爛封之,或煎湯,或散敷並良。其掃蕩功力若此,似於元氣虛者非利。
隰草部	五三	益母草	子名茺蔚,味微苦微辛,微寒,性滑而利。善調女人胎產諸證,故有益母之號。能去死胎,滑生胎,活血涼血行血,故能治產難胎衣不下,子死腹中,及經脈不調,崩中漏下,尿血瀉血瘀血等證。然惟血熱血滯,及胎產艱澀者宜之,若血氣素虛兼寒,及滑陷不固者,皆非所宜,不得以其益母之名,謂婦人所必用也。蓋用其滑利之性則可,求其補益之功則未也。＜本草＞言其久服益精輕身,誠不足信。此外如退浮腫,下水氣,及打撲瘀血,通大小便之類,皆以其能利也。若治疔腫乳癰,丹毒惡毒,則可搗汁飲之,其渣亦可敷貼。子名茺蔚,功用略同,但子味微甘,稍溫,故能涼血補血,亦益陰氣明目。
隰草部	五四	瞿麥	味苦,微寒,降也,性滑利。能通小便,降陰火,除五淋,利血脈。兼涼藥亦消眼目腫痛,兼血藥則能通經破血下胎。凡下焦濕熱疼痛諸痛,皆可用之。
隰草部	五五	茵陳	味苦微辛,氣微寒,陰中微陽,入足太陽經。用此者,用其利濕逐熱,故能通關節,解熱滯,療天行時疾,熱狂頭痛,利小水。專治黃疸,宜佐梔子。黃而濕者多腫,再加滲利;黃而燥者乾澀,再加涼潤。只有陰黃一證,因以中寒不運,此非所宜。又解傷寒瘴瘧火熱,散熱痰風熱疼痛。濕熱為痢,尤其所宜。
隰草部	五六	青蒿	味苦微辛，性寒，陰中有陽，降中有散。主肝腎三焦血分之病，療陰火伏留骨節，故善治骨蒸勞熱，尸疰鬼氣，降火滋陰，潤顏色，長毛髮，治瘧疾寒熱，殺蟲毒，及惡瘡濕疥。生搗可傅金瘡，止血止痛。
隰草部	五七	款冬花	味微甘微辛而溫,其氣浮,陽也,入手太陰經。能溫肺氣,故療欬嗽,及肺癰肺痿欬唾膿血。寇宗奭曰:有人病嗽多日,或教以燃款冬花三兩於無風處,以筆管吸其煙,滿口則嚥之,數日果效。
隰草部	五八	麻黃	味微苦微澀,氣溫而辛,升也,陽也。此以輕揚之味,而兼辛溫之性,故善達肌表,走經絡,大能表散風邪,祛除寒毒,一應瘟疫瘧疾,瘴氣山嵐,凡足三陽表實之證,必宜用之。苦寒邪深入少陰,厥陰筋骨之間,非用麻黃,官桂不能逐也。但用此之法,自有微妙,則在佐使之間,或兼氣藥以助力,可得衛中之汗;或兼血藥以助液,可得營中之汗;或兼溫藥之助陽,可逐陰凝之寒毒;或兼寒藥以助陰,可解炎熱之瘟邪。此實傷寒陰瘧家第一要藥,故仲景諸方以此為首,實千古之獨得者也。今見後人多有畏之為毒藥而不敢用,又有謂夏月不宜用麻黃者,皆不達可哂也。雖在李氏有云:若過發則汗多亡陽,若自汗表虛之人用之則脫人元氣,是皆過用及誤用而然。若陰邪深入,則無論冬夏,皆所最宜,又何過之有?此外如手太陰之風寒欬嗽,手少陰之風熱斑疹,足少陰之風水腫脹,足厥陰之風痛目痛,凡宜用散者,惟斯為最。然柴胡,麻黃俱為散邪要藥,但陽邪宜柴胡,陰邪宜麻黃,不可不察也。制用之法,須折去粗根,入滾湯中煮三五沸,以竹片掠去浮沫,晒乾用之。不爾,令人動煩。麻黃根,味甘,平,微苦微澀。用甘斂藥煎服,可以止汗。同牡蠣粉,米粉,或用舊蕉扇杵末,等分,以生絹袋盛貯,用撲盜汗或夏月多汗,用之俱佳。
隰草部	五九	萱草	一名忘憂,一名宜男,一名鹿?。萱草者,＜詩＞作諼草。凡樹此玩此者,可解憂思,故名忘憂。烹食其苗,氣味如?,而鹿喜食之,故名鹿?。婦人佩其花則生男,故名宜男。花葉氣味甘而微涼,故能去濕熱,利小便赤澀,除煩渴酒濕黃疸;安五臟,利胸膈,令人和悅,亦能明目。根,治沙淋帶濁,利水氣,解酒疸,宜搗汁服之。治吐血血,研汁一大盞,和薑汁細細呷之。治吹乳,乳癰腫痛,須擂酒服,以渣封之。
隰草部	六十	連翹	味苦微辛，氣微寒，氣味俱薄，輕清而浮，升也，陽中有陰。入手少陰，手足少陽，陽明。瀉心經客熱，降脾胃濕熱，去寸白，蚘蟲，通月水五淋。以其味苦而輕，故善達肌表，散鼠痿，瘰?，癭瘤，結熱，蠱毒，癰毒，斑疹，治瘡癤，止痛消腫排膿，瘡家號為聖丹。以其辛而能散，故又走經絡，通血凝，氣滯結聚，所不可無。
隰草部	六一	旋覆花	味苦甘微辛，陰也，降也，乃手太陰肺經，手陽明大腸經藥。開結氣，降痰涎，通水道，消腫滿，凡氣壅濕熱者宜之。但其性在走散，故凡見大腸不實，及氣虛陽衰之人，皆所忌用。
隰草部	六二	鼠粘子	一名牛蒡子，一名大力子。味苦辛，降中有升。治風毒斑疹諸?，散瘡瘍腫毒喉痺，及腰膝凝寒痺滯之氣，以其善走十二經而解中有散也。
隰草部	六三	決明	味微苦微甘，性平微涼，力薄。治肝熱風眼，赤而多淚，及肝火目昏，可為佐使，惟多服久服，方可得效。或作枕用，治頭風，明目，其功勝于黑豆。
隰草部	六四	葶藶	味苦,大寒,沉也,陰也,氣味俱厚,有毒。善逐水氣,不減大黃,但大黃能泄血閉,葶藶能泄氣閉,氣行而水自行也。若肺中水氣膹滿脹急者,非此不能除。然性急利甚,凡涉氣虛者,不可輕用。＜淮南子＞曰:大戟去水,葶藶愈脹,用之不慎,乃反成病,即此謂也。第此有甜苦二種,雖曰為甜,然亦非真甜,但稍淡耳,稍淡者,其性亦稍緩。
隰草部	六五	夏枯草	味微苦微辛,氣浮而升,陰中陽也。善解肝氣,養肝血,故能散結開鬱,大治瘰?鼠痿,乳癰癭氣,并治頭瘡目疾。樓全善云:夏枯草治目珠痛,至夜則甚者,神效;或用苦藥點眼反甚者,亦神效。一男子目珠痛,至夜則重,用黃連點之更甚,諸藥不效,乃用夏枯草二兩,香附二兩,甘草四錢,為末,每服一錢半,清茶調服,下咽即疼減,至四五服,良愈也。
隰草部	六六	蒼耳子	一名羊負來,味苦微甘。治頭風寒痛,風濕周痺,四肢拘攣;去風明目,養血,暖腰膝,及瘰?瘡疥,亦治鼻淵。宜炒熟為末,白湯點眼一二錢,久之乃效。忌豬肉,馬肉。
隰草部	六七	漏蘆	味微鹹,性寒,有小毒。主熱毒惡瘡,瘰?乳癰痔漏,排膿長肉,止金瘡血出,亦下乳汁,通經脈,消赤眼,利小便,止尿血腸風,淋瀝遺溺,及小兒壯熱。療跌撲損傷,可續筋骨。
隰草部	六八	劉寄奴	味苦,性溫。能破瘀血,活新血,通婦人經脈,產後餘血,損傷瘀血,下氣,止心腹痛,及小便去血,俱可為散,或茶或酒調服。搗敷金瘡出血不止,其效尤捷。用治湯火傷大效,但為末摻之。
隰草部	六九	萹蓄	味苦澀。利釔便,除黃疸,殺三蟲,去下部濕熱浸淫陰蝕,瘡疥痔漏。煮汁飲之,療小兒蚘蟲上攻心腹作痛大效。有＜海上歌＞云:心頭急痛不能當,我有仙人海上方。萹蓄醋煎通口嚥,管教時刻即安康。
隰草部	七十	青葙子	野雞冠子也，味微苦，微寒。能清肝火血熱，故治赤眼，退赤障，消翳腫，鎮肝明耳目，亦去風濕惡瘡疥癩。
隰草部	七一	艾	味微苦,氣辛,生用微溫,熟用微熱。能通十二經,而尤為肝脾腎之藥。善於溫中逐冷除濕,行血中之氣,氣中之滯,凡婦人血氣寒滯者,最宜用之。故能安胎,止心腹痛,治帶下血崩,煖腰膝,止吐血,下痢,辟風寒寒濕瘴瘧,霍亂轉筋,及一切冷氣鬼氣,殺蚘蟲并下部瘡。或生用搗汁,或熟用煎湯;或用灸百病,或炒熱敷熨,可通經絡;或袋盛包裹,可溫臍膝,表裏生熟,俱有所宜。
隰草部	七二	佛耳草	一名鼠?草。味微酸,性溫。大溫肺氣,止寒嗽,散痰氣,解風寒寒熱,亦止泄瀉。鋪艾捲作煙筒,用熏久嗽尤效。
隰草部	七三	藍靛	藍葉氣味苦寒微甘。善解百蟲百藥毒,及治天行瘟疫,熱毒發狂,風熱斑疹,癰瘍腫痛,除煩渴,止鼻吐血,殺疳蝕,金瘡箭毒。凡以熱兼毒者,皆宜搗汁用之。靛青,乃藍與石灰所成,性與藍葉稍異,其殺蟲止血,傅諸熱毒熱瘡之功,似有勝於藍葉者。青黛,味微鹹而寒,性與靛青大同。解諸熱毒蟲毒,金瘡熱瘡,或乾摻,或以水調敷。若治諸熱瘡毒,或用馬齒莧加青黛同搗傅之。若治天行頭痛,瘟疫熱毒,及小兒諸熱,驚癇發熱,並宜水研服之。
隰草部	七四	木賊	味微苦微甘,性溫而升,陽也。性亞麻黃,故能發汗解肌,治傷寒瘧疾,去風濕,散火邪,療目疾,退翳障,止腸風下血下痢,及婦人崩中帶漏,月水不調,亦治風濕疝痛,大腸脫肛。
隰草部	七五	王不留行	一名金盞銀臺。味苦,平,性滑利,乃陽明衝任血海藥也。治風毒,通血脈,療婦人難產及經滯不調,下乳汁,利小便,除風濕痺痛,止心煩鼻,發背癰疽瘡?,游風風疹,出竹木刺,及金瘡止血,亦能定痛。
隰草部	七六	海金沙	此草出黔中，七月收其全科，晒乾，以杖擊之，則細沙自莖葉中落。味甘性寒，乃小腸膀胱血分藥也。善通利水道，解鬱熱濕熱，及傷寒熱狂，小便癃閉腫滿，熱淋膏濁，血淋石淋，莖中疼痛。解諸熱毒。或丸或散皆可用。
隰草部	七七	燈心草	味淡性平。能通水道澀結癃閉,治五淋,瀉肺熱,降心火,除水腫,止血,通陰氣,散腫止渴。但用敗蓆煮服更良。若治喉痺,宜燒燈草灰吹之。若治下疳瘡,亦用燒灰,加輕粉,麝香為末摻之。
隰草部	又七七	煙	味辛氣溫,性微熱,升也,陽也。燒煙吸之,大能醉人,用時惟吸一口或二口,若多吸之,令人醉倒,久而後甦,甚者以冷水一口解之即醒;若見煩悶,但用白糖解之即安,亦奇物也。吸時須開喉長吸嚥下,令其直達下焦。其氣上行則能溫心肺,下行則能溫肝脾腎,服後能使通身溫煖微汗,元陽陡壯。用以治表,善逐一切陰邪寒毒,山嵐瘴氣,風濕邪閉腠理,筋骨疼痛,誠頃刻取效之神劑也。用以治裏,善壯胃氣,進飲食,祛陰濁寒滯,消膨脹宿食,止嘔噦霍亂,除積聚諸蟲,解鬱結,止疼痛,行氣停血瘀,舉下陷後墜,通達三焦,立刻見效。此物自古未聞也,近自我明萬曆時始出於閩廣之間,自後吳楚間皆種植之矣,然總不若閩中者,色微黃,質細,名為金絲煙者,力強氣勝為優也。求其習服之始,則向以征滇之役,師旅深入瘴地,無不染病,獨一營安然無恙,問其所以,則眾皆服煙,由是遍傳,而今則西南一方,無分老幼,朝夕不能間矣。予初得此物,亦甚疑貳,及習服數次,乃悉其功用之捷有如是者,因著性於此。然此物性屬純陽,善行善散,惟陰滯者用之如神,若陽盛氣越而多躁多火,及氣虛短而多汗者,皆不宜用。或疑其能頃刻醉人,性必有毒,今彼處習服既久,初未聞其妨人者,抑又何耶?蓋其陽氣強猛,人不能勝,故下咽即醉,既能散邪,亦必耗氣,理固然也。然煙氣易散,而人氣隨復,陽性留中,旋亦生氣,此其耗中有補,故人多喜服而未見其損者以此。後檳榔條中有說,當與此參閱。
芳草部	七八	當歸	味甘辛,氣溫。氣輕味重,可升可降,陰中有陽。其味甘而重,故專能補血;其氣輕而辛,故又能行血。補中有動,行中有補,誠血中之氣藥,亦血中之聖藥也。頭止血上行,身養血中守,尾破血下流,全活血不走。大約佐之以補則補,故能養營養血,補氣生精,安五臟,強形體,益神志,凡有形虛損之病,無所不宜;佐之以攻則通,故能祛痛通便,利筋骨,治拘攣癱瘓燥澀等證。營虛而表不解者,佐以柴,葛,麻,桂等劑,大能散表;衛熱而表不斂者,佐以六黃之類,又能固表。惟其氣辛而動,故欲其靜者當避之;性滑善行,大便不固者當避之。凡陰中火盛者,當歸能動血,亦非所宜;陰中陽虛者,當歸能養血,乃不可少;若血滯而為痢者,正所當用。其要在動,滑兩字。若婦人經期血滯,臨產催生,及產後兒枕作痛,俱當以此為君。小兒痘疹驚癇,凡屬營虛者,必不可少。
芳草部	七九	川芎	味辛微甘,氣溫,升也,陽也。其性善散,又走肝經,氣中之血藥也。反藜蘆。畏硝石,滑石,黃連者,以其沉寒而制其升散之性也。芎,歸俱屬血藥,而芎之散動尤甚於歸,故能散風寒,治頭痛,破瘀蓄,通血脈,解結氣,逐疼痛,排膿消腫,逐血通經。同細辛煎服,治金瘡作痛。同陳艾煎服,驗胎孕有無。三四月後,服此微動者,胎也。以其氣升,故兼理崩漏眩運;以其甘少,故散則有餘,補則不足。惟風寒之頭痛,極宜用之,若三陽火壅於上而痛者,得升反甚。今人不明升降,而但知川芎治頭痛,謬亦甚矣。多服久服,令人走散真氣,能致暴亡,用者識之。
芳草部	八十	芍藥	反藜蘆,味微苦微甘略酸,性頗寒。氣薄於味,斂降多而升散少,陰也。有小毒。白者味甘,補性多。赤者味苦,瀉性多。生者更涼,酒炒微平。其性沉陰,故入血分,補血熱之虛,瀉肝火之實,固腠理,止熱瀉,消癰腫,利小便,除眼疼,退虛熱,緩三消。諸證於因熱而致者為宜,若脾氣寒而痞滿難化者忌用。止血虛之腹痛,斂血虛之發熱。白者安胎熱不寧,赤者能通經破血。此物乃補藥中之稍寒者,非若極苦大寒之比。若謂其白色屬金,恐傷肝木,寒伐生氣,產後非宜,則凡白過芍藥,寒過芍藥者,又將何如?如仲景黑神散,芍藥湯之類,非皆產後要藥耶?用者還當詳審。若產後血熱而陰氣散失者,正當用之,不必疑也。
芳草部	八一	丹皮	味辛苦,氣微涼,氣味俱輕,陰中陽也。赤者行性多,白者行性緩,入足少陰及手厥陰經。忌葫蒜。涼骨蒸無汗,散吐瘀血,除產後血滯寒熱,祛腸胃蓄血癥堅,仍定神志,通月水,治驚搐風癇,療癰腫住痛。總之,性味和緩,原無補性,但其微涼而辛,能和血涼血生血,除煩熱,善行血滯,滯去而鬱熱自解,故亦退熱。用此者,用其行血滯而不峻。
芳草部	八二	白豆蔻	味辛，氣溫，味薄氣厚，陽也。入脾肺兩經，別有清爽之氣。散胸中冷滯，溫胃口止疼，除嘔逆翻胃，消宿食膨脹，治噎膈，除瘧疾，解酒毒，祛穢惡，能退翳膜，亦消痰氣。欲其速效，嚼嚥甚良，或為散亦妙。
芳草部	八三	肉豆蔻	味苦辛而澀,性溫。理脾胃虛冷,穀食不消;治大腸虛冷,滑泄不止。以其氣香而辛,故能行滯止痛,和腹脹,治霍亂,調中下氣,開胃進食,解酒毒,化痰飲,溫胃逐蟲,辟諸惡氣,療小兒胃寒傷乳吐瀉。以其能固大腸,腸既固則元氣不走,脾氣自健,故曰理脾胃虛冷,而實非能補虛也。?包煨熟用,或剉如豆大,以乾?拌炒熟,去?用之尤妙,蓋但欲去其油而用其熟耳。
芳草部	八四	草果	亦名草豆蔻。味辛,性溫熱,陽也,浮也,入足太陰,陽明。能破滯氣,除寒氣,消食,療心腹疼痛,解酒毒,治瘴癘寒瘧,傷暑嘔吐,瀉痢脹滿,反胃吐酸,開痰飲積聚噎膈,殺魚肉毒,開鬱燥濕,辟除口臭,及婦人惡阻氣逆帶濁。此有二種,惟建寧所產,辛香氣和者佳。宜以?裹微火煨熟用之,或?拌炒熟亦可。滇廣者氣辛而臭,大能損人元氣。
芳草部	八五	破故紙	味苦辛,氣大溫,性燥而降。能固下元,暖水臟,治下焦無火,精滑帶濁,諸冷頑痺,脾腎虛寒而為溏泄下痢。以其煖腎固精,所以能療腰膝痠疼,陰冷囊濕,縮小便,煖命門小腹,止腹中疼痛腎泄。以其性降,所以能納氣定喘。惟其氣辛而降,所以氣虛氣短,及有煩渴眩運者,當少避之,即不得已,用於丸中可也。忌羊肉,芸薹。
芳草部	八六	木香	味苦辛,性溫。氣味俱厚,能升能降,陽中有陰。行肝脾肺氣滯如神,止心腹?氣痛甚捷。和胃氣,止吐瀉霍亂;散冷氣,除脹疼呃逆。治熱痢可佐芩,連,固大腸火煨方用。順其氣,癥積惡逆自除;調其氣,安胎月經亦用。亦治疫癘溫瘧,亦殺蠱毒鬼精。若下焦氣逆諸病,亦可縮小便,亦能通秘結,亦能止氣逆之動血,亦能消氣逆之癰腫。
芳草部	八七	藿香	味辛微甘,氣溫。氣味俱薄,陽也,可升可降。此物香甜不峻,善快脾順氣,開胃口,寬胸膈,進飲食,止霍亂嘔吐,理肺化滯。加烏藥等劑,亦能健脾;入四君同煎,能除口臭。亦療水腫,亦解酒穢。
芳草部	八八	香附	味苦辛微甘,氣溫。氣味俱厚,陽中有陰,血中氣藥也。專入肝膽二經,兼行諸經之氣。用此者,用其行氣血之滯。童便炒,欲其下行;醋炒,則理氣痛。開六鬱,散寒邪,利三焦,行結滯,消飲食痰涎,痞滿腹脹,胕腫腳氣,止心腹肢體頭目齒耳諸痛,療霍亂吐逆,氣滯泄瀉,及吐血下血尿血,婦人崩中帶下,經脈不調,胎前產後氣逆諸病。因能解鬱,故曰婦人之要藥。然其味辛而動,若陰虛躁熱而汗出血失者,概謂其要,則大誤矣。此外,凡癰疽瘰?瘡瘍,但氣滯不行者,皆宜用之為要藥。
芳草部	八九	砂仁	味辛微苦,氣溫。和脾行氣,消食逐寒,除霍亂,止惡心。消脹滿,安氣滯之胎;卻腹痛,治臟寒之瀉。止小便洩痢,快胸膈開痰。平氣逆欬嗽,口齒浮熱;止女子崩中,鬼氣奔豚。欲其溫暖,須用炒研。入肺腎膀胱,各隨使引。亦善消化銅鐵骨哽。
芳草部	九十	紫蘇	味辛,氣溫。氣味香竄者佳。用此者,用其溫散。解肌發汗,祛風寒甚捷;開胃下食,治脹滿亦佳。順氣宜用,口臭亦辟,除霍亂轉筋,祛腳氣,通大小腸,消痰利肺,止痛溫中,安胎定喘,解魚蟹毒,治蛇犬傷。或作羹,或生食俱可。梗,能順氣,其性緩,體虛者可用。子,性潤而降,能潤大便,消痰喘,除五膈,定霍亂,順氣滯。
芳草部	九一	薄荷	味辛微苦,氣微涼。氣味俱輕,升也,陽也。其性涼散,通關節,利九竅,乃手厥陰,太陰經藥。清六陽會首,散一切毒風,治傷寒頭痛寒熱,發毒汗,療頭風腦痛,清頭目咽喉口齒風熱諸病,除心腹惡氣脹滿霍亂,下氣消食痰,辟邪氣穢惡,引諸藥入營衛,開小兒之風涎,亦治瘰?癰腫瘡疥風瘙癮疹。作菜食之除口氣,擣汁含漱,去舌胎語澀,揉葉塞鼻止血。亦治蜂螫蛇傷。病新痊者忌用,恐其泄汗亡陽。
芳草部	九二	荊芥	味辛苦,氣溫。氣厚味薄,浮而升,陽也。用此者,用其辛散調血,能解肌發表,退寒熱,清頭目,利咽喉,破結氣,消飲食,通血脈,行瘀滯,助脾胃,辟諸邪毒氣,醒酒逐濕,療頭痛頭旋,脊背疼痛,手足筋急,痺腳氣,筋骨煩疼,風濕疝氣,止下血血痢,崩淋帶濁。若產後中風強直,宜研末酒服甚妙。擣爛醋調,傅疔瘡腫毒最佳,亦鼠?,瘰?,血風,瘡疥必用之要藥。
芳草部	九三	白芷	味辛,氣溫。氣厚味輕,升也,陽也。其性溫散敗毒,逐陽明經風寒邪熱,止頭痛頭風頭眩,目痛目癢淚出,散肺經風寒,皮膚斑疹燥癢,治鼻鼽鼻淵,齒痛眉稜骨痛,大腸風秘,腸風尿血。其氣辛香達表,故治瘡瘍排膿止癢定痛,托癰宜肺癰瘰?痔?,長肉生肌。炒黑用之,提女人血崩,漏下赤白,血閉陰腫。欲去斑,宜以生用,可作面脂。亦治蛇傷砒毒,金瘡傷損。
芳草部	九四	香薷	味苦辛,氣寒。氣輕,能升能降。散暑熱霍亂,中脘絞痛,小便澀難,清肺熱,降胃火,除躁煩,解鬱滯。為末水服,可止鼻。煮汁頓飲,可除風熱轉筋,去口臭。濕熱水腫者可消,中寒陰臟者須避之。
芳草部	九五	益智	氣味辛溫。能調諸氣,辟寒氣,治客寒犯胃,煖胃和中,去心腹氣滯疼痛,理下焦虛寒,溫腎氣,治遺精餘瀝夢泄,赤白帶濁。及夜多小便者,取二十餘枚,研碎,入鹽少許,同煎服之,有奇驗。此行陽退陰之藥,凡脾寒不能進食,及三焦命門陽氣衰弱者皆宜之。然其行性多,補性少,必兼補劑用之斯善。若單服多服,未免過於散氣。
芳草部	九六	鬱金	味苦辛,氣溫。善下氣,破惡血,去血積,止吐血血,血淋尿血,及失心癲狂蠱毒。單用治婦人冷氣血積,結聚氣滯,心腹疼痛,及產後敗血衝心欲死,或散或丸,或以韭汁,薑汁,童便,井花水俱可,隨宜調服。若治痔漏腫痛,宜水調敷之。耳內腫痛,宜水調灌入,少頃傾出即可愈。
芳草部	九七	薑黃	味苦辛,性熱。善下氣破血,除心腹氣結氣脹,冷氣食積疼痛,亦治癥瘕血塊,通月經,產後敗血攻心,及撲損瘀血,祛邪辟惡,散風熱,消癰腫。功與鬱金稍同,而氣味則尤烈。
芳草部	九八	澤蘭	味微苦微辛。善清血和血,治吐血血,療婦人產前產後諸血不調,破宿血,除腹痛,清新血,利關節,通水道,除癥瘕,消撲損瘀血,并治金瘡癰腫瘡膿。用在清和,故為婦人要藥。
芳草部	九九	藁本	味甘辛,性溫。氣厚味薄,升也,陽也。療諸惡風鬼注,除太陽頂巔頭痛,大寒犯腦,痛連齒頰,及鼻面皮膚酒齇刺,風濕泄瀉,冷氣腰疼,婦人陰中風邪腫痛。此足太陽經風癇霧露瘴疫之要藥。
芳草部	一百	蓽茇	味辛,大熱,陽也,浮也。入手足陽明,亦入肝腎。善溫中下氣,除胃冷,辟陰寒,療霍亂心腹疼痛,冷痰嘔逆吞酸,及虛寒瀉痢腸鳴。其味大辛,須同參,朮,歸,地諸甘溫補劑用之尤效。為末搐鼻,可解偏風頭痛;揩齒可殺牙痛牙蟲。又牛乳煎治唐太宗氣痢方,詳列痢疾門。
芳草部	百一	良薑	子名紅豆蔻。味辛熱，純陽，浮也。入足太陰陽明。治胃中逆冷，嘔吐清水，惡心霍亂，氣寒腹痛，解酒毒，消宿食，健脾胃，寬噎膈，除反胃，破冷癖，解瘴瘧，療轉筋瀉痢。同草豆蔻煎飲，亦治口臭。子名紅豆蔻，治用略同。
芳草部	百二	三棱	氣味苦平,能行血中之氣。善破積氣,逐瘀血,消飲食脹滿,氣滯腹痛,除?癖癥瘕,積聚結塊,通月水,亦墮胎及產後惡血,撲損瘀血,并治瘡腫堅硬。制宜醋浸炒熟入藥。此與蓬朮稍同,但蓬朮峻而此則差緩耳。
芳草部	百三	蓬朮	一名蓬莪茂。味苦辛,氣溫,有小毒。走肝經。善破氣中之血,通月經,消瘀血,療跌撲損傷血滯作痛。在中焦攻飲食氣滯不消,胃寒吐酸膨脹;在下焦攻奔豚?癖,冷氣積聚,氣腫水腫。制宜或酒或醋炒用,或入灰火中煨熟搗切亦可。但其性剛氣峻,非有堅頑之積不宜用。
芳草部	百四	蛇床子	味微苦,氣辛,性溫。乃少陽三焦命門之藥。辛能去風,暖能溫腎,故可溫中下氣,和關節,除疼痛,開鬱滯,療陰濕惡瘡疥癬,縮小便,去陰汗,止帶濁,逐寒疝,漱齒痛。治男子陽痿腰疼,大益陽事;女人陰中腫痛,善暖子宮。男婦陽衰無子,小兒驚癇撲傷俱可服。去皮殼微炒用之。凡治外證瘙癢,腫痛風瘡,俱宜煎湯薰洗,亦可為末摻敷,俱宜生用。
蔓草部	百五	天門冬	味苦微甘,氣大寒。味厚氣薄,沉也,陰也。入肺腎兩經,除虛勞內熱。其味苦寒,故上定熱喘,下去熱淋,苦殺三蟲,潤滋骨髓,解渴除煩,消痰止嗽,降火保肺,退熱滋陰,大潤血熱燥結。虛寒假熱,脾腎溏泄最忌。使宜貝母,地黃。去皮去心方用。
蔓草部	百六	兔絲子	味甘辛，氣微溫。其性能固，入肝脾腎三經。先用甜水淘洗淨，浸脹，次用酒漬，煮熟晒乾，炒之更炒。補髓添精，助陽固泄，續絕傷，滋消渴，縮小便，止夢潰帶濁餘瀝，煖腰膝寒疼，壯氣力筋骨，明目開胃，進食肥肌，禁止鬼交，尤安夢寐。湯液丸散，任意可用，古人不入煎劑，亦一失也。欲止消渴，煎湯任意飲之。
蔓草部	百七	五味子	皮甘肉酸,性平而斂;核仁味辛苦,性溫而煖,俱兼鹹味,故名五味。入肺,腎二經。南者治風寒欬嗽,北者療虛損勞傷。整用者用其酸,生津解渴,止瀉除煩,療耗散之肺金,滋不足之腎水,能收斂虛火,亦解除酒毒。敲碎者用其辛溫,補元陽,壯筋骨,助命門,止霍亂。但感寒初嗽當忌,恐其斂束不散。肝旺吞酸當忌,恐其助木傷土。
蔓草部	百八	何首烏	味甘澀微苦,陰中有陽,性溫。此其甘能補,澀能固,溫能養陽。雖曰肝腎之藥,然白者入氣分,赤者入血分,凡血氣所在,則五陰之臟何所不至?故能養血養神助氣,壯筋骨,強精髓,黑鬚髮,亦治婦人帶濁失血,產後諸虛等疾。第其性效稍緩,暫服若不甚顯,必久服之,誠乃延年益壽,滋生助嗣之良劑。至如斷瘧疾,安久痢,活血治風,療癰腫瘰?,風濕瘡瘍,及一切冷氣腸風宿疾,總由其溫固收斂之功,血氣固則真元復,真元復則邪自散也。故唐之李翱著有＜何首烏傳＞,即李時珍亦曰此物不寒不燥,功在地黃,門冬之上,誠非誣也。若其制用之法,則有用黑豆層鋪,九蒸九晒者;有單用米泔浸三宿,切焙為末而用者;有用壯健人乳拌晒三次,生杵為末而用者。總之,生不如熟,即單用米泔浸透,蒸之極熱則善矣,或不必人乳與豆也。服此之後,須忌生蘿蔔并諸血敗血等物。
蔓草部	百九	栝蔞仁	味甘，氣寒。氣味俱厚，性降而潤。能降實熱痰涎，開鬱結氣閉，解消渴，定脹喘，潤肺止嗽。但其氣味悍劣善動，惡心嘔吐，中氣虛者不宜用。＜本草＞言其補虛勞，殊為大謬。
蔓草部	百十	天花粉	即栝蔞根。味苦，性寒。氣味頗輕，有升有降，陰中有陽。最涼心肺，善解熱渴，大降膈上熱痰，消乳癰腫毒痔?瘡癤，排膿生肌長肉，除跌撲瘀血，通月水，除狂熱，去黃疸，潤枯燥，善解酒毒，亦通小腸，治肝火疝痛。
蔓草部	百十一	金銀花	一名忍冬。味甘，氣平，其性微寒。善於化毒，故治癰疽腫毒瘡癬，楊梅風濕諸毒，誠為要藥。毒未成者能散，毒已成者能潰。但其性緩，用須倍加。或用酒煮服，或搗汁摻酒頓飲，或研爛拌酒厚敷。若治瘰?，上部氣分諸毒，用一兩許，時常煎服，極效。
蔓草部	百十二	葛根	味甘，氣平寒。氣輕於味，浮而微降，陽中微陰。用此者，用其涼散，雖善達諸陽經，而陽明為最。以其氣輕，故善解表發汗。凡解散之藥多辛熱，此獨涼而甘，故解溫熱時行疫疾，凡熱而兼渴者，此為最良，當以為君而佐以柴，防，甘，桔極妙。尤散鬱火，療頭痛，治溫瘧往來，瘡疹未透，解酒除煩，生津止渴，除胃中熱狂，殺野葛，巴豆，毒箭，金瘡等傷。但其性涼，易於動嘔，胃寒者所當慎用。
蔓草部	百十三	茜草	亦名過山龍。味苦甘,氣微寒。陰中微陽,血中要藥。其味苦,故能行滯血;其性涼,故能止動血。治勞傷吐時來,除虛熱漏崩不止,亦通經滯,又療乳癰,散跌撲血凝瘀聚,解蠱毒敗血爛肝,凡諸血熱血瘀,並建奇功。若女人經血不通,以一兩酒煎服之,一日即通,甚效。若氣虛不攝血,及脾寒者勿用。
蔓草部	百十四	土茯苓	一名仙遺糧，味甘淡，性平。能健脾胃，強筋骨，去風濕，利關節，分水道，止瀉痢，治拘攣骨痛，療癰腫喉痺，除周身寒濕惡瘡，尤解楊梅瘡毒，及輕粉留毒，潰爛疼痛諸證。凡治此者，須忌茶，酒，牛，羊，雞，鵝，及一應發風動氣等物。
蔓草部	百十五	使君子	味甘,氣溫,有小毒,性善殺蟲。治小兒疳積,小便白濁。凡大人小兒有蟲病者,但於每月上旬,侵晨空腹食數枚,或即以殼煎湯嚥下,次日蟲皆死而出也。或云七生七煨食,亦良。或云一歲食一枚。食後忌飲熱茶,犯之即作瀉。凡小兒食此,亦不宜頻而多,大約性滑,多則能傷脾也。李時珍曰:凡殺蟲藥多是苦辛,惟使君子,榧子甘而殺蟲,亦異也。但使君子專殺蚘蟲,榧子專殺寸白蟲耳。
蔓草部	百十六	牽牛	一名黑丑,味苦辛,熱,氣雄烈,性急疾,有毒。下氣逐水,通大小便,善走氣分,通水道,消氣實氣滯水腫,攻癥積,落胎殺蟲,瀉蟲毒,去濕熱痰飲,開氣秘氣結。古方多為散丸,若用救急,亦可佐群藥煎服。然大泄元氣,凡虛弱之人須忌之。
蔓草部	百十七	防己	味苦，性寒，陰也，降也。去濕熱水腫，利大小便，解諸經熱壅腫痛，濕熱腳氣，通九竅熱閉，逐膀胱肝腎濕熱，及熱毒諸瘡，濕熱生蟲等證。
蔓草部	百十八	萆薢	味微甘而淡，氣溫。能溫腎去濕，理陰痿陰寒，失溺白濁，莖中作痛，及四肢癱瘓不隨，周身風濕惡瘡。性味純緩，用宜大劑。
蔓草部	百十九	鉤藤	味微甘微苦，性微寒。能清手厥陰之火，足厥陰，足少陽之風熱，故專理肝風相火之病。凡大人小兒驚癇眩運，斑疹天釣，頭旋煩熱等證，用之而風靜火息，則諸證自除矣。
蔓草部	百二十	山豆根	味大苦,大寒。解諸藥熱毒,消癰腫瘡毒,殺寸白諸蟲。含而嚥汁,解咽喉痺痛。研末湯服五七分,解內熱喘滿腹脹。磨汁服,解熱厥心痛。研汁塗諸熱毒熱瘡腫痛,及諸蟲熱毒所傷。
蔓草部	百二一	威靈仙	味微辛微鹹,性溫,可升可降,陰中陽也。善逐諸風,行氣血,走經絡,宣通五臟,去腹內冷滯,心膈痰水,癥瘕?癖,氣塊積聚,膀胱宿水,腰膝肢體冷痛,亦療折傷。此藥性利善走,乃治痛風之要藥,故崔元亮言其去眾風,通十二經脈,朝服暮效。其法采得根,陰乾月餘,搗末,溫酒調服一錢匕,空腹服之;如人本性殺藥,可加及六錢,微利兩行則減之,病除乃停藥。其性甚善,不觸諸藥,但惡茗及?湯。李時珍曰:威靈仙辛能泄氣,鹹能泄水,故於風濕痰飲之病,氣壯者服之有捷效。其性大抵峻利,久服恐損真氣,氣弱者亦不可服之。
蔓草部	百二二	馬兜鈴	味微苦微辛，性寒氣薄，陰中微陽。入手太陰肺經。降肺火，清肺氣，除熱痰欬嗽，喘急不得臥。多用則作吐。凡蠱毒蛇毒於飲食中得之，咽中如有物，嚥不下，吐不出者，以此一兩煎湯服之，即毒從吐出。若治痔?腫痛，用馬兜鈴於瓶中燒煙薰病處良。
蔓草部	百二三	青木香	即馬兜鈴根,亦名土木香,味苦微辛,性寒。有毒,能吐能利,不可多服。煮汁服,可吐蠱毒,鬼疰諸毒。搗末水調,塗疔腫熱毒蛇毒,日三四次,立瘥。亦可傅瘙癢禿瘡。
蔓草部	百二四	白蘞	味苦，微寒，性斂。取根搗傅癰毒，及面上瘡?，刀箭傷，湯火毒。諸瘡不斂，生肌止痛，俱宜為末傅之。若為丸散，亦治眼目赤痛，小兒驚癇，婦人陰中腫痛，赤白帶下。
蔓草部	百二五	木通	亦名通草。味苦,氣寒,沉也,降也。能利九竅,通關節,消浮腫,清火退熱,除煩渴黃疸,治耳聾目痛,天行時疾,頭痛鼻塞目眩,瀉小腸火鬱,利膀胱熱淋,導痰濕嘔噦,消癰腫壅滯,熱毒惡瘡,排膿止痛,通婦人血熱經閉,下乳汁,消乳癰血塊,催生下胎。若治小水急數疼痛,小腹虛滿,宜加?煎飲。若治喉痺咽痛,宜濃煎含嚥。
毒草部	百二六	附子	氣味辛甘,醃者大鹹,性大熱,陽中之陽也。有毒。畏人參,黃耆,甘草,黑豆,綠豆,犀角,童便,烏韭,防風。其性浮中有沉,走而不守。因其善走諸經,故曰與酒同功。能除表裏沉寒,厥逆寒噤,溫中強陰,煖五臟,回陽氣,除嘔噦霍亂,反胃噎膈,心腹疼痛,脹滿瀉痢,肢體拘攣,寒邪濕氣,胃寒蚘蟲,寒痰寒疝,風濕麻痺,陰疽癰毒,久漏冷瘡,格陽喉痺,陽虛二便不通,及婦人經寒不調,小兒慢驚等證。大能引火歸源,制伏虛熱,善助參,耆成功,尤贊朮,地建效。無論表證裏證,但脈細無神,氣虛無熱者,所當急用。故虞搏曰:附子稟雄壯之質,有斬關奪將之氣,能引補氣藥行十二經,以追復散失之元陽;引補血藥入血分,以滋養不足之真陰;引發散藥開腠理,以驅逐在表之風寒;引溫煖藥達下焦,以祛除在裏之冷濕。吳綬曰:附子乃陰證要藥,凡傷寒傳變三陰,及中寒夾陰,雖身大熱而脈沉者必用之;或厥冷脈沉細者,尤急須用之,有退陰回陽之力,起死回生之功。近世陰證傷寒往往疑似而不敢用,直待陰極陽竭而用,已遲矣。且夾陰傷寒,內外皆陰,舍此不用,將何以救之?此二公之言,皆至言也,不可不察。惟孕婦忌服,下胎甚速。合?涎塞耳,亦可治聾。辨製法:附子製法,稽之古者,則有單用童便煮者,有用薑汁鹽水者,有用甘草,黃連者,有數味皆兼而用者,其中宜否,最當詳辨。夫附子之性熱而剛急,走而不守,土人醃以重鹽,故其味鹹而性則降。今之所以用之者,正欲用其熱性以回元陽,以補脾腎,以行參,耆,熟地等功,若制以黃連,則何以藉其回陽?若制以鹽水,則反以助其降性。若制以童便,則必不免於尿氣,非惟更助其降,而凡脾氣大虛者,極易嘔噦,一聞其臭,便動惡心,是藥未入口,而先受其害,且其沉降尤速,何以達脾?惟是薑汁一制頗通,第其以辛助辛,似欠和平,若果直中陰寒等證,欲用其熱,此法為良;至若常用而欲得其補性者,不必用此。又若煮法,若不浸脹而煮,則其心必不能熟,即浸脹而煮,及其心熟,則邊皮已太熟而失其性矣;雖破而為四,煮亦不勻。且煮者必有汁,而汁中所去之性亦已多矣,皆非制之得法者。製法:用甘草不拘,大約酌附子之多寡而用。甘草煎極濃甜湯,先浸數日,剝去皮臍,切為四塊,又添濃甘草湯浸二三日,捻之軟透,乃咀為片,入鍋文火炒至將乾,庶得生熟勻等,口嚼尚有辣味,是其度也。若炒太乾,則太熟而全無辣味,并其熱性全失矣。故制之太過,則但用附子之名耳,效與不效無從驗也。其所以必用甘草者,蓋以附子之性急,得甘草而後緩;附子之性毒,得甘草而後解;附子之性走,得甘草而後益心脾;附子之性散,得甘草而後調營衛,此無他,亦不過濟之以仁而後成其勇耳。若欲急用,以厚紙包裹,沃甘草湯,或煨,或炙,待其柔軟,切開,再用紙包頻沃,又炙,以熟為度。亦有用?裹而煨者亦通。若果真中陰寒,厥逆將危者,緩不及制,則單用炮附,不必更用他製也。辨毒,附子之性,剛急而熱,制用失宜,難云無毒,故欲制之得法。夫天下之制毒者,無妙於火,火之所以能制毒者,以能革物之性。故以氣而遇火,則失其氣,味而遇火,則失其味,剛者革其剛,柔者失其柔。故制附之法,但用白水煮之極熟,則亦全失辣味,并其熱性俱失,形如蘿蔔可食矣,尚何毒之足慮哉?今制之必用甘草者,蓋欲存留其性而柔和其剛耳。今人但知附子之可畏,而不知太熟之無用也。故凡食物之有毒者,但制造極熟,便當無害,即河豚,生蟹之屬,諸有病於人者,皆其欠熟而生性之未盡也。故凡食物之有毒者,皆可因此以類推矣。至若藥劑之中,有當煆煉而用者,又何以然?夫物之經火煆者,其味皆鹹澀,而所以用煆者,非欲去其生剛之性,則欲用其鹹澀之味,而留性與不留性,則其中各有宜否,故凡當煆煉而用者,皆可因此以類推矣。又如藥之性毒者,何可不避?即如＜本草＞所云某有毒,某無毒,余則甚不然之,而不知無藥無毒也。故熱者有熱毒,寒者有寒毒,若用之不當,凡能病人者,無非毒也。即如家常茶飯,本皆養人之正味,其或過用誤用,亦能毒人,而況以偏味偏性之藥乎?但毒有大小,用有權宜,此不可不察耳。矧附子之性,雖云有毒,而實無大毒,但制得其法,用得其宜,何毒之有?今之人不知其妙,且并人參,熟地而俱畏之。夫人參,熟地,附子,大黃,實乃藥中之四維,病而至於可畏,勢非庸庸所濟者,非此四物不可,設若逡巡,必誤乃事。今人直至必不得已而後用附子,事已無濟矣。事無濟則反罪之,將附子誠廢物乎?嗟夫!人之所以生者,陽氣耳,正氣耳。人之所以死者,陰氣耳,邪氣耳。人參,熟地者,治世之良相也;附子,大黃者,亂世之良將也。兵不可久用,故良將用於暫;亂不可忘治,故良相不可缺。矧夫附子雖烈,而其性扶陽,有非硝,黃之比;硝,黃似緩,而其性陰泄,又非桂,附可例。華元化曰:得其陽者生,得其陰者死。＜內經＞曰:門戶不要,是倉廩不藏也。得守者生,失守者死。今之人履芒硝,大黃若坦途,視參,附,熟地為蛇蝎,愚耶?知耶?
毒草部	百二七	白附子	味甘辛,大溫,有小毒。其性升,能引藥勢上行。辟頭風諸風,冷氣心疼,風痰眩暈,帶濁,療小兒驚風痰搐,及面鼻遊風,斑風刺,去面痕,可作面脂,亦治疥癬風瘡,陰下濕癢,風濕諸病。凡欲入藥,炮而用之。
毒草部	百二八	大黃	味苦,氣大寒。氣味俱厚,陰中之陰,降也。有毒。其性推陳致新,直走不守。奪土鬱壅滯,破積聚堅癥,療瘟疫陽狂,除斑黃譫語,滌實痰,導瘀血,通水道,退濕熱,開燥結,消癰腫。因有峻烈威風,積垢蕩之頃刻。欲速者生用,湯泡便吞;欲緩者熟用,和藥煎服。氣虛同以人參,名黃龍湯;血虛同以當歸,名玉燭散。佐以甘草,桔梗,可緩其行;佐以芒硝,厚朴,益助其銳。用之多寡,酌人實虛,假實誤用,與鴆相類。
毒草部	百二九	常山	味大苦,性寒,有毒。攻溫瘧痰瘧,及傷寒寒熱,痰結氣逆,狂癇癲厥。惟胸腹多滯,邪實氣壯而病瘧者宜之;若老人弱人,俱當忌用。蓋此物性悍,善逐痰飲,得甘草則上行發吐,得大黃則下行發瀉也。亦治鬼毒蠱毒,及頭項瘰?鼠?。
毒草部	百三十	半夏	味大辛微苦,氣溫。可升可降,陽中陰也。有毒。其質滑潤,其性燥濕降痰,入脾胃膽經。生嚼戟喉,制用生薑。下肺氣,開胃健脾,消痰飲痞滿,止欬嗽上氣,心痛?痛,除嘔吐反胃,霍亂轉筋,頭眩腹脹,不眠氣結,痰核腫突,去痰厥頭痛,散風閉喉瘖,治脾濕泄瀉,潰精帶濁,消癰疽腫毒,殺蜈蚣蜂蠆蟲毒。性能墮胎,孕婦雖忌,然胃不和而嘔吐不止,加薑汁微炒,但用無妨。若消渴煩熱,及陰虛血證,最忌勿加。李時珍曰:半夏能主痰飲及腹脹者,為其體滑味辛而性溫也。滑則能潤,辛溫能散亦能潤,故行濕而通大便,利竅而泄小便,所謂辛走氣,能化液,辛以潤之是矣。丹溪曰:二陳湯能使大便潤而小便長。成聊攝云:半夏辛而散,行水而潤腎燥。又＜局方＞用半硫丸治老人虛秘,皆取其滑潤也。世俗皆以半夏,南星為性燥,誤矣。濕去則土燥,痰涎不生,非二物之性燥也。古方治咽痛喉痺,吐血下血,多用二物,非禁劑也。二物亦能散血,故破傷打撲皆主之。
毒草部	百三一	南星	味苦辛，氣溫，可升可降，陽中陰也。性烈有毒，薑汁制用。善行脾肺，墜中風實痰，利胸膈，下氣，攻堅積，治驚癇，散血墮胎。水磨箍蛇蟲咬毒，醋調散腫。破傷風，金瘡折傷瘀血，宜擣傅之。功同半夏，酌用可也。
毒草部	百三二	膽星	七製，九製者方佳。降痰因火動如神，治小兒急驚必用。總之，實痰實火壅閉上焦，而氣喘煩躁，焦渴脹滿者，所當必用。較之南星，味苦性涼，故散解風痰熱滯。
毒草部	百三三	射干	味苦，性寒，有毒。陰也，降也。治欬逆上氣，喉痺咽疼，散結氣不得息，除胸腹邪熱脹滿，清肝明目，消積痰結核，?癖熱疝，降實火，利大腸，消瘀血，通女人經閉。苦酒磨塗，可消腫毒。
毒草部	百三四	大戟	味苦,大寒,有毒。反甘草。性峻利,善逐水邪痰涎,瀉濕熱脹滿,消急痛,破癥結,下惡血,攻積聚,通二便,殺蠱毒藥毒,療天行瘟瘧黃病,及頸腋癰腫。然大能瀉肺損真氣,非有大實堅者,不宜輕用。若中其毒,惟菖蒲可以解之。
毒草部	百三五	甘遂	味苦,性寒,有毒。反甘草。專於行水,能直達水結之處,如水結胸者,非此不除。若留痰留飲宿食,癥堅積聚,無不能逐,故善治腹腳陰囊腫脹,去面目浮腫,通二便,瀉膀胱濕熱,及痰逆癲癇,噎膈痞塞。然性烈傷陰,不宜妄用。
毒草部	百三六	芫花	反甘草，味苦，微溫，有毒。專逐五臟之水，去水飲寒痰痰癖，?下痛，欬逆上氣，心腹肢體脹滿，瘴瘧鬼瘧，濕毒寒毒，蠱毒肉毒，蟲魚毒，除疝瘕癰腫，逐惡血，消咽腫。根療瘡疥，亦可毒魚。若搗汁浸線，亦能擊落痔瘡。惟其多毒，虛者不可輕用。
毒草部	百三七	玉簪	味甘辛,性寒,有小毒。用根搗汁,解一切諸毒,下一切骨哽,塗消癰瘍。婦人乳癰初起,但取根擂酒服之。仍以渣傅腫處即消。然性能損齒,故亦可落齒取牙。
毒草部	百三八	鳳仙花	味微苦,性微溫,有小毒。子名急性子。治產難下胎,消積塊,開噎膈,下骨哽。亦善透骨通竅,故又名透骨草。若欲取牙,但用子研末,入砒少許,點疼牙根,即可取之。然此不生蟲蠹,即蜂蝶亦不近,似非無毒者也。
毒草部	百三九	蓖麻子	味甘辛,性熱,有毒。能逐風散毒,療口眼喎斜,失音口噤,腫毒丹瘤,鍼刺入肉,止痛消腫,追膿拔毒,俱可研貼。若治舌腫喉痺,宜研爛,紙捲燒煙,熏吸立通。催生下胎,可同麝香,巴豆研貼臍中。李時珍曰:一人病偏風,手足不舉,用此油同羊脂,麝香,穿山甲煎膏,日摩數次,兼服搜風養血之藥而愈。一人病手臂一塊腫痛,用此擣膏貼之,一夜而愈。一人病氣鬱偏頭痛,用此同乳香,食鹽擣貼太陽,一夜痛止。一婦產後子腸不收,擣仁貼其丹田,一夜而上。此藥外用,屢奏奇效,但內服不可輕率爾。或云擣膏,以箸點於鵝,鴨六畜舌根下,即不能食,點於肛門內,即下血死,其毒可知。凡服蓖麻者,一生不得食炒豆,犯之必脹死。
毒草部	百四十	續隨子	一名千金子。味辛,性溫,有毒。能逐瘀血,消痰飲食積,癥瘕?癖,除蠱毒鬼疰,水氣冷氣,心腹脹滿疼痛,腹內諸疾,利大小腸,祛惡滯,及婦人血結血閉瘀血等證。研碎酒服,不過三顆,當下惡物,甚者十粒。若瀉多,以酸漿水或薄醋粥食之即止。亦可研塗疥癬惡瘡。此物之功,長於逐水殺蟲,是亦甘遂,大戟之流也。
毒草部	又百四十	木鱉子	味苦微甘微辛,氣雄劣,性大寒,有大毒。＜本草＞言其甘溫無毒,謬也。今見毒狗者,能斃之於頃刻,使非大毒,而有如是乎?人若食之,則中寒發噤,不可解救。按劉續＜霏雪錄＞云:木鱉子有毒,不可食。昔一薊門人,有兩子患痞,食之相繼皆死,此不可不慎也。若其功用,則惟以醋磨,用敷腫毒乳癰,痔漏腫痛,及喉痺腫痛,用此醋漱於喉間,引痰吐出,以解熱毒,不可嚥下。或同硃砂,艾葉捲筒,熏疥殺蟲最效。或用熬麻油擦癬亦佳。番木鱉,味極苦,性大寒,大毒。功用與木鱉大同,而寒烈之性尤甚。
水石草部	百四一	石斛	此藥有二種,力皆微薄,圓細而肉實者,味微甘而淡,其力尤薄。＜本草＞云:圓細者為上。且謂其益精強陰,壯筋補虛,健腳膝,驅冷痺,卻驚悸,定心志。但此物性味最薄,焉能滋補如此?惟是扁大而鬆,形如釵股者,頗有苦味,用除脾胃之火,去嘈雜善饑,及營中蘊熱。其性輕清和緩,有從容分解之妙,故能退火養陰除煩,清肺下氣,亦止消渴熱汗。而諸家謂其厚腸胃,健陽道,煖水臟,豈苦涼之性味所能也?不可不辨。
水石草部	百四二	菖蒲	味辛微苦,性溫。散風寒濕痺,除煩悶欬逆上氣,止心腹痛,霍亂轉筋,癲癇客忤,開心氣胃氣,行滯氣,通九竅,益心智,明耳目,去頭風淚下,出聲音,溫腸胃,煖丈夫水臟,婦人血海,禁止小便,辟邪逐鬼,及中惡卒死,殺蟲,療惡瘡瘙疥。欲散癰毒,宜擣汁服用,渣貼之。若治耳痛,宜作末炒熱絹裹覆之。亦解巴豆,大戟等毒。
水石草部	百四三	蒲黃	味微甘,性微寒。解心腹膀胱煩熱疼痛,利小便。善止血涼血活血,消瘀血,治吐血血,痢血尿血。通婦人經脈,止崩中帶下,月經不調,妊婦胎漏墜胎,血運血癥,兒枕氣痛,及跌撲血悶。療瘡瘍,消舌腫,排膿消毒。亦下乳汁,亦止洩精。凡欲利者,宜生用;欲固者,宜炒熟用。
水石草部	百四四	澤瀉	味甘淡微鹹,氣微寒。氣味頗厚,沉而降,陰也,陰中微陽。入足太陽,少陽。其功長於滲水去濕,故能行痰飲,止嘔吐瀉痢,通淋瀝白濁,大利小便,瀉伏火,收陰汗,止尿血,療難產疝痛,腳氣腫脹,引藥下行。經云:除濕止渴聖藥,通淋利水仙丹。第其性降而利,善耗真陰,久服能損目痿陽。若濕熱壅閉而目不明者,此以去濕,故亦能明目。
水石草部	百四五	海藻	反甘草，海帶，昆布性用略同。味苦鹹，性微寒，陰也，降也。善降氣清熱，消膈中痰壅，故善消頸項癭瘤結核，及癰腫癥積，利小便，逐水氣，治濕熱氣急，腹中上下雷鳴，療偏墜疝氣疼痛，消奔豚水氣浮腫，及百邪鬼魅熱毒。
水石草部	百四六	骨碎補	味微苦，性溫平，乃足少陰，厥陰肝腎藥也。能活血止血，補折傷，療骨中斜毒，風熱疼痛，及痢後下虛。或遠行，或房勞，或外感風濕，以致兩足痿弱疼痛，俱宜以四斤丸，補陰藥之類佐而用之。或炒熟研末，用豬腰夾煨，空心食之，能治耳鳴，及腎虛久痢牙疼。
竹木部	百四七	竹瀝	味甘,性微涼,陰也,降也。治暴中風痰,失音不語,胸中煩熱,止煩悶消渴。丹溪曰:凡風痰,虛痰在胸膈,使人癲狂,及痰在經絡四肢,皮裏膜外者,非此不達不行。
竹木部	百四八	淡竹葉	味甘淡，氣平微涼，陰中微陽，氣味俱輕。清上氣欬逆喘促，消痰涎，解熱狂，退虛熱煩躁不眠，壯熱頭痛，止吐血。專涼心經，亦清脾氣。卻風熱，止煩渴，生津液，利小水，解喉痺，并小兒風熱驚癇。
竹木部	百四九	淡竹茹	味甘,微涼。治肺痿唾痰,唾血吐血,血尿血,胃熱嘔噦噎膈,婦人血熱崩淋胎動,及小兒風熱癲癇,痰氣喘欬,小水熱澀。
竹木部	百五十	天竹黃	味甘辛，性涼，降也，陰中有陽。善開風痰，降熱痰，治中風失音，痰滯胸膈，煩悶癲癇。清心火，鎮心氣，醒脾疏肝。明眼目，安驚悸。療小兒風痰急驚客忤，其性和緩，最所宜用。亦治金瘡，并內熱藥毒。
竹木部	百五一	官桂	味辛甘,氣大熱,陽中之陽也。有小毒,必取其味甘者乃可用。桂性熱,善於助陽,而尤入血分,四肢有寒疾者,非此不能達。桂枝氣輕,故能走表,以其善調營衛,故能治傷寒,發邪汗,療傷風,止陰汗。肉桂味重,故能溫補命門,堅筋骨,通血脈,治心腹寒氣,頭疼欬嗽鼻齆,霍亂轉筋,腰足臍腹疼痛,一切沉寒痼冷之病。且桂為木中之王,故善平肝木之陰邪,而不知善助肝膽之陽氣。惟其味甘,故最補脾土,凡肝邪剋土而無火者,用此極妙。與參,附,地黃同用,最降虛火,及治下焦元陽虧乏。與當歸,川芎同用,最治婦人產後血瘀,兒枕腹痛,及小兒痘疹虛寒,作癢不起。雖善墮胎動血,用須防此二證。若下焦虛寒,法當引火歸元者,則此為要藥,不可誤執。
竹木部	百五二	丁香	味大辛,氣溫,純陽。入腎,胃,肺臟。能發諸香,辟惡去邪,溫中快氣。治上焦呃逆翻胃,霍亂嘔吐,解酒毒,消?癖奔豚陰寒,心腹脹滿冷痛,煖下焦腰膝寒疼,壯陽道,抑陰邪,除胃寒瀉痢,殺鬼疰蠱毒,疳蝕諸蟲,辟口氣,堅齒牙,及婦人七情五鬱,小兒吐瀉,痘瘡胃寒,灰白不發。
竹木部	百五三	白檀香	味辛，氣溫。能散風熱，辟穢惡邪氣，消腫毒，逐鬼魅。煎服之可散冷氣，止心腹疼痛，定霍亂，和胃氣，開噎膈，止嘔吐，進飲食。又治面生黑子，每晚以熱水洗拭，磨汁塗之甚良。
竹木部	百五四	沉香	味辛,氣微溫,陽也,可升可降其性煖,故能抑陰助陽,扶補相火;其氣辛,故能通天徹地,條達諸氣。除轉筋霍亂,和噤口瀉痢,調嘔逆胃翻喘急,止心腹脹滿疼痛,破癥癖,療寒痰,和脾胃,逐鬼疰惡氣,及風濕骨節麻痺,皮膚瘙癢結氣。
竹木部	百五五	烏藥	氣味辛溫，善行諸氣，入脾，胃，肝，腎，三焦，膀胱諸經。療中惡鬼氣蠱毒，開胸膈，除一切冷氣，止心腹疼痛，喘急霍亂，反胃脹滿，溫腸胃，行宿食，止瀉痢，除天行疫瘴，氣厥頭痛，膀胱腎氣攻衝心腹，疝氣腳氣，癰疽疥癲，及婦人血氣，小兒蠱積，亦止小便頻數，氣淋帶濁，并貓犬百病，俱可磨汁灌治之。
竹木部	百五六	枸杞	味甘微辛,氣溫,可升可降。味重而純,故能補陰;陰中有陽,故能補氣,所以滋陰而不致陰衰,助陽而能使陽旺。雖諺云:離家千里,勿食枸杞,不過謂其助陽耳,似未必然也。此物微助陽而無動性,故用之以助熟地最妙。其功則明耳目,壯神魂,添精固髓,健骨強筋,善補勞傷,尤止消渴。真陰虛而臍腹疼痛不止者,多用神效。
竹木部	百五七	地骨皮	枸杞根也。南者苦味輕,微有甘辛,北者大苦性劣,入藥惟南者為佳。其性辛寒,善入血分肝腎三焦膽經。退陰虛血熱,骨蒸有汗,止吐血血,解消渴,療肺腎胞中陰虛伏火。煎湯漱口止齒血。凡不因風寒而熱在精髓陰分者,最宜此物。涼而不峻,可理虛勞。氣輕而辛,故亦清肺。假熱者勿用。
竹木部	百五八	厚朴	味苦辛,氣大溫,氣味俱厚,陽中之陰,可升可降。有小毒。用此者,用其溫降散滯。制用薑汁炒。治霍亂轉筋,消痰下氣,止欬嗽嘔逆吐酸,殺腸臟諸蟲,宿食不消,去結水,破宿血,除寒濕瀉痢,能煖脾胃,善走冷氣,總之,逐實邪,瀉膨脹,散結聚,治胸腹疼痛之要藥。倘本元虛弱,誤服脫人真氣。孕婦忌用,墮胎須知。
竹木部	百五九	棗仁	味微甘,氣平。其色赤,其肉味酸,故名酸棗。其仁居中,故性主收斂而入心。多眠者生用,不眠者炒用。寧心志,止虛汗,解渴去煩,安神養血,益肝補中,收斂魂魄。
竹木部	百六十	杜仲	味甘辛淡,氣溫平。氣味俱薄,陽中有陰。其功入腎。用薑汁或鹽水潤透,炒去絲。補中強志,壯腎添精,腰痛殊功,足疼立效。除陰囊寒濕,止小水夢遺。因其氣溫,故煖子宮;因其性固,故安胎氣。內熱火盛者,亦當緩用。
竹木部	百六一	山茱萸	味酸澀，主收斂，氣平微溫，陰中陽也。入肝腎二臟。能固陰補精，煖腰膝，壯陰氣，澀帶濁，節小便，益髓興陽，調經收血。若脾氣大弱而畏酸者，姑暫止之，或和以甘草，煨薑亦可。
竹木部	百六二	蘇木	味微甘微辛，性溫平，可升可降，乃三陰經血分藥也。少用則和血活血，多用則行血破血。主婦人月經不調，心腹作痛，血癖氣壅。凡產後血瘀，脹悶勢危者，宜用五兩，水煮濃汁服之。亦消癰腫死血，排膿止痛，及打撲瘀血，可敷。若治破傷風，宜為末酒服，立效。
竹木部	百六三	川椒	味辛,性熱,有小毒。本純陽之物,其性下行,陽中有陰也。主溫中下氣,開通腠理,散肌表寒邪,除臟腑冷痛,去胸腹留飲,停痰宿食,解鬱結,溫脾胃,止欬逆嘔吐,逐寒濕風痛,療傷寒溫瘧,水腫濕疸,除齒痛,煖腰膝,收陰汗,縮小便,溫命門,止泄瀉下痢,遺精脫肛,殺蚘蟲鬼疰蠱毒蛇蟲諸毒。久服之能通神明,實腠理,和血脈,堅齒牙,生鬚髮,明耳目,調關節,耐寒暑。若中其毒,惟冷水,麻仁漿可以解之。
竹木部	百六四	胡椒	味辛,性大熱,純陽也。善走氣分。溫中下氣,煖腸胃,消宿食,辟臭惡,除寒濕寒痰,寒飲吐水,止反胃嘔吐霍亂,虛寒脹滿,心腹疼痛,去冷積陰毒,壯腎氣,治大腸寒滑冷痢,殺一切蟲魚鱉蕈諸藥食陰凝之毒。若治風蟲牙痛,須同蓽茇為末,熔蠟為細丸,塞孔中即愈。
竹木部	百六五	金櫻子	味澀,性平。生者色青酸澀,熟者色黃甘澀,當用其將熟微酸而甘澀者為妙。其性固澀,澀可固陰治脫,甘可補中益氣。故善理夢遺精滑,及崩淋帶漏,止吐血血,生津液,安魂魄,收虛汗,斂虛火,益精髓,壯筋骨,補五臟,養血氣,平欬嗽,定喘急,療怔忡驚悸,止脾洩血痢及小水不禁。此固陰養陰之佳品,而人之忽之亦久矣,此後咸宜珍之。
竹木部	百六六	槐蕊	味苦,性寒。清心肺脾肝大腸之火,除五內煩熱,心腹熱疼,療眼目赤痛熱淚。炒香嚼嚥,治失音喉痺,止吐血血,腸風下血,婦人崩中漏下,及皮膚風熱,涼大腸,殺疳蟲,治癰疽瘡毒,陰瘡濕癢,痔漏,解楊梅惡瘡,下疳伏毒,大有神效。
竹木部	百六七	柏子仁	味甘平，性微涼，能潤心肺，養肝脾，滋腎燥，安神魂，益志意，故可定驚悸，怔忡益陰氣，美顏色，療虛損，益血止汗，潤大腸，利虛秘，亦去百邪鬼魅，小兒驚癇。總之，氣味清香，性多潤滑，雖滋陰養血之佳劑，若欲培補根本，乃非清品所長。
竹木部	百六八	枳殼	即枳實之遲收而大者。較之枳實,其氣略散,性亦稍緩,功與枳實大類。但枳實性重,多主下行削堅,而此之氣輕,故多主上行破氣。通利關節,健脾開胃,平肺氣,止嘔逆反胃霍亂欬嗽,消痰消食,破心腹結氣,癥瘕?癖,開胸?脹滿痰滯,逐水腫水濕瀉痢,腸風痔漏,肛門腫痛。因此稍緩,故可用之束胎安胎。炙熱可熨痔腫。虛者少用,恐傷元氣。
竹木部	百六九	枳實	味苦微酸,微寒,氣味俱厚,陰中微陽。其性沉,急於枳殼。除脹滿,消宿食,削堅積,化稠痰,破滯氣,平欬喘,逐瘀血停水,解傷寒結胸,去胃中濕熱。佐白朮亦可健脾,佐大黃大能推蕩。能損真元,虛羸勿用。
竹木部	百七十	蔓荊子	味苦辛，氣清，性溫，升也，陽也。入足太陽，陽明，厥陰經。主散風邪，利七竅，通關節，去諸風頭痛腦鳴，頭沉昏悶，搜肝風，止目睛內痛淚出，明目堅齒，療筋骨間寒熱濕痺拘攣，亦去寸白蟲。
竹木部	百七一	五加皮	味辛,性溫。除風濕,行血脈,壯筋骨,明目下氣。治骨節四肢拘攣,兩腳痺痛,風弱五緩,陰痿囊濕,疝氣腹痛,小便遺瀝,女人陰癢。凡諸浸酒藥,惟五加皮與酒相合,大能益人,且味美也。仙家重此,謂久服可以長生,故曰:寧得一把五加,不用金銀滿車。雖未必然,然亦必有可貴者。
竹木部	百七二	川楝子	味苦，性寒，有小毒，陰也。能治傷寒瘟疫煩熱狂躁，利小水，瀉肝火，小腸膀胱濕熱，諸疝氣疼痛，殺三蟲疥癩，亦消陰痔。丸散湯藥任意可用，甄權言其不入湯使，則失之矣。苦楝根，味大苦。殺諸蟲，尤善逐蚘。利大腸，治游風熱毒惡瘡。苦酒和塗疥癬甚良。
竹木部	百七三	女貞子	味苦，性涼，陰也。降也。能養陰氣，平陰火，解煩熱骨蒸，止虛汗消渴，及淋濁崩漏，便血尿血，陰瘡痔漏疼痛。亦清肝火，可以明目止淚。
竹木部	百七四	桑白皮	味甘微辛微苦,氣寒。氣味俱薄,升中有降,陽中有陰。入手太陰肺臟。氣寒味辛,故瀉肺火;以其味甘,故緩而不峻。止喘嗽唾血,亦解渴消痰,除虛勞客熱頭痛。水出高原,故清肺亦能利水。去寸白,殺腹臟諸蟲。研汁治小兒天吊驚癇客忤,及傅鵝口瘡,大效。作線可縫金瘡。既瀉肺實,又云補氣,則未必然。
竹木部	百七五	黃檗	味苦微辛,氣寒,陰中微陽,降也,善降三焦之火。制各以類,但其性多沉,尤專肝腎,故曰足少陰本經,足太陽,厥陰之引經也。清胃火嘔噦蚘蟲,除伏火骨蒸煩熱,去腸風熱痢下血,逐二便邪火結淋。上可解熱渴口瘡,喉痺癰瘍;下可去足膝濕熱,疼痛痿蹶。此其性寒潤降,去火最速。丹溪言其制伏龍火,補腎強陰。然龍火豈沉寒可除?水枯豈苦劣可補?陰虛水竭,得降愈亡,撲滅元陽,莫此為甚。水未枯而火盛者,用以抽薪則可;水既竭而枯熱者,用以補陰實難,當局者慎勿認為補劑。予嘗聞之丹溪曰:火有二:君火者,人火也,心火也,可以濕伏,可以水滅,可以直折,黃連之屬可以制之;相火者,天火也,龍雷之火也,陰火也,不可以水濕折之,當從其性而伏之,惟黃檗之屬可以降之。按此議論,若有高見,而實矯強之甚,大是誤人。夫所謂從其性者,即＜內經＞從治之說也。經曰:正者正治,從者反治。正治者,謂以水制火,以寒治熱也。從治者,謂以火濟火,以熱治熱也,亦所謂甘溫除大熱也。豈以黃連便是正治,黃檗便是從治乎?即曰黃連主心火,黃檗主腎火,然以便血溺血者,俱宜黃連,又豈非膀胱,大腸下部藥乎?治舌瘡口瘡者,俱宜黃檗,又豈非心脾上部藥乎?總之,黃連,黃檗均以大苦大寒之性,而曰黃連為水,黃檗非水,黃連為瀉,黃檗為補,豈理也哉?若執此說,誤人多矣,誤人多矣。
竹木部	百七六	梔子	味苦,氣寒。味厚氣薄,氣浮味降,陰中有陽。因其氣浮,故能清心肺之火,解消渴,除熱鬱,療時疾躁煩,心中懊?,熱悶不得眠,熱厥頭疼,耳目風熱赤腫疼痛,霍亂轉筋。因其味降,故能瀉肝腎膀胱之火,通五淋,治大小腸熱秘熱結,五種黃疸,三焦鬱火,臍下熱鬱疝氣,吐血血,血痢血淋,小腹損傷瘀血。若用佐使,治有不同:加茵陳,除濕熱疸黃;加豆豉,除心火煩躁;加厚朴,枳實,可除煩滿;加生薑,陳皮,可除嘔噦;同玄胡索,破熱滯瘀血腹痛。此外如面赤酒皻,熱毒湯火,瘡瘍腫痛,皆所宜用。仲景因其氣浮而苦,極易動吐,故用為吐藥,以去上焦痰滯。丹溪謂其解鬱熱,行結氣。其性屈曲下行,大能降火從小便泄去,人所不知。
竹木部	百七七	郁李仁	味苦辛，陰中有陽，性潤而降。故能下氣消食，利水道，消面目四肢大腹水氣浮腫，開腸中結氣滯氣，關隔燥澀，大便不通，破血積食癖。凡婦人，小兒實熱結燥者皆可用。
竹木部	百七八	訶子	味苦酸澀,氣溫。苦重酸輕,性沉而降,陰也。能消宿食膨脹,止嘔吐霍亂,定喘止嗽,破結氣,安久痢,止腸風便血,降痰下氣,開滯澀腸,通達津液,療女人崩中胎漏帶濁,經亂不常。若久痢肛門急痛,或產婦陰痛者,宜和蠟燒煙薰之,或煎湯薰洗亦可。若痰嗽咽喉不利,宜含數枚,嚥津殊效。其有上焦元氣虛陷者,當避其苦降之性。
竹木部	百七九	側柏	味苦,氣辛,性寒。善清血涼血,止吐血血,痢血尿血,崩中赤白,去濕熱濕痺,骨節疼痛。搗爛可傅火丹,散痄腮腫痛熱毒,及湯火傷,止痛滅瘢。炙搗可?凍瘡。燒汁塗髮,可潤而使黑。
竹木部	百八十	辛夷	一名木筆，一名迎春。氣味辛溫，乃手太陰，足陽明之藥。能解寒熱憎寒體噤，散風熱，利九竅，除頭風腦痛，眩冒瘙癢，療面腫引齒疼痛。若治鼻涕出，鼻淵鼻鼽鼻瘡，及痘後鼻瘡，並宜為末，入麝香少許，以?白蘸藥點入數次，甚良。
竹木部	百八一	皂角	氣味辛鹹，性溫，有小毒。善逐風痰，利九竅，通關節，治頭風，殺諸蟲精物，消穀導痰，除欬嗽心腹氣結，疼痛脹滿，開中風口噤，治咽喉痺塞腫痛，行肺滯，通大腸秘結，墮胎，破堅癥，消腫毒，及風癬疥癩。燒煙薰脫肛腫痛。可為丸散，不入湯藥。
竹木部	百八二	巴豆	味辛,性熱,有大毒,可升可降。善開關竅,破癥堅積聚,逐痰飲,殺諸惡毒蟲毒蠱毒,通秘結,消宿食,攻臟腑停寒,生冷壅滯,心腹疼痛,瀉痢驚癇,諸水氣疝氣,下活胎死胎,逐瘀血血積,及消癰瘍疔毒惡瘡,去瘜肉惡肉腐肉,排膿消腫,喉痺牙疼諸證。然其性剛氣烈,無處不到,故稱為斬關奪門之將,若誤用之,則有推牆倒壁之虞;若善用之,則有戡亂調中之妙,用者所當慎察。
竹木部	百八三	密蒙花	味甘平,性微寒。入肝經,潤肝燥,專理目疾。療青盲,去赤腫多淚,消目中赤脈膚翳,羞明畏日,及小兒瘡痘疳氣攻目,風熱麋爛,雲翳遮睛。制用之法,宜蜜酒拌蒸三次,日乾用。
竹木部	百八四	雷丸	味苦，性寒，有小毒。殺三蟲，逐蠱毒諸毒，降胃中實熱，痰火癲狂，除百邪惡氣，并一應血積氣聚。
竹木部	百八五	大楓子	味辛，性熱，有毒。能治風癬疥癩，攻毒殺蟲，亦療楊梅諸瘡。
竹木部	百八六	蕪荑	味辛平，性溫。主心腹冷氣癥積疼痛，散肌膚風濕淫淫如蟲行，殺三蟲，去寸白及諸惡蟲毒，療腸風痔漏惡瘡。和豬脂搗塗熱瘡，和蜜可治濕癬。
竹木部	百八七	茯苓	味甘淡,氣平。性降而滲,陽中陰也。有赤白之分,雖＜本草＞言赤瀉丙丁,白入壬癸,然總不失為泄物,故能利竅去濕。利竅則開心益智,導濁生津;去濕則逐水燥脾,補中健胃。祛驚癇,厚腸臟,治痰之本,助藥之降。以其味有微甘,故曰補陽,但補少利多,故多服最能損目,久弱極不相宜。若以人乳拌晒,乳粉既多,補陰亦妙。
竹木部	百八八	茯神	附根而生近，故能入心經，通心氣，補健忘，止恍惚驚悸。雖＜本草＞所言如此，然總不外於滲降之物，與茯苓無甚相遠也。
竹木部	百八九	豬苓	味微苦，甘，氣平，陽中陰也。性善降滲，入膀胱，腎經。通淋消水腫，除濕利小便。因其苦，故能泄滯，因其淡，故能利竅。亦解傷寒濕熱腳氣白濁，亦治妊娠子淋胎腫。
竹木部	百九十	桑寄生	味苦，性涼。主女子血熱崩中胎漏，固血安胎，及產後血熱諸疾，去風熱濕痺，腰膝疼痛，長鬚眉，堅髮齒，涼小兒熱毒，癰疳瘡癩。
竹木部	百九一	琥珀	味甘淡，性平。安五臟，清心肺，定魂魄，鎮癲癇，殺邪鬼精魅，消瘀血痰涎，解蠱毒，破癥結，通五淋，利小便，明目磨翳，止血生肌，亦合金瘡傷損。
竹木部	百九二	松香	味苦辛,溫。治癰疽惡瘡,頭瘍白禿,風濕疥癬。酒煮糊丸,可治歷節風痛,亦治婦人崩帶。煎膏則活血生肌,排膿止痛。塞牙孔殺蟲。傅刺入肉中自出。加銅末研摻,大治金瘡折傷。
竹木部	百九三	乳香	味苦辛,性溫,微熱。辟邪惡諸氣,治霍亂,通血脈,止大腸血痢疼痛,及婦人氣逆血滯,心腹作痛,消癰疽諸毒,托裏護心,活血定痛,舒筋脈,療折傷。煎膏止痛長肉。
竹木部	百九四	沒藥	味苦,氣平。能破血散血,消腫止痛。療金瘡杖瘡,諸惡瘡,痔漏癰腫。破宿血癥瘕,及墮胎產後血氣作痛。凡治金刃跌墜,損傷筋骨,心腹血瘀作痛者,並宜研爛熱酒調服,則推陳致新,無不可愈。
竹木部	百九五	阿魏	味苦辛,性熱,有毒。其氣辛臭,乃能辟奪臭氣,逐瘟疫瘴瘧,傳尸鬼氣惡氣。療霍亂隔噎頹疝,心腹疼痛,殺諸小蟲牙蟲。破癥積,消癖塊,除蠱毒,及一切蕈菜牛羊魚肉諸毒。或散或丸,隨意可服。
竹木部	百九六	樟腦	味辛微苦，性熱。善通關竅，破滯氣。辟中惡邪氣，治疥癬，殺蟲除蠹，著鞋中，去腳氣。燒煙熏衣筐席簟，除蚤虱壁虱。北方新生小貓極多跳蚤，用此拌?研勻摻擦之，則盡落無遺，亦妙方也。
竹木部	百九七	龍腦	即冰片。味微甘,大辛。敷用者,其涼如冰,而氣雄力銳,性本非熱,陽中有陰也。善散氣散血,散火散滯,通竅辟惡,逐心腹邪氣,療喉痺腦痛,鼻瘜齒痛,傷寒舌出,小兒風痰,邪熱急驚,痘疔黑陷。凡氣壅不能開達者,咸宜佐使用之。亦通耳竅,散目熱,去目中赤膚翳障,逐三蟲,消五痔,療一切惡瘡聚毒,下疳痔漏疼痛。亦治婦人氣逆難產,研末少許,新汲水服之則下。以熱酒服之則能殺人。凡用此者,宜少而暫,多則走散真氣,大能損人。
竹木部	百九八	血竭	味甘鹹微澀,性平。善破積血,止痛生肌。療金瘡折傷打損,血瘀疼痛,內傷血逆,婦人血氣凝滯,亦能生血補虛,俱可為末酒服,并治一切惡瘡癬疥久不合口。然性能引膿,不宜多用。
竹木部	百九九	蘆薈	味大苦,性大寒。氣味俱厚,能升能降。除風熱煩悶,清肺胃鬱火,涼血清肝明目,治小兒風熱急驚癲癇,五疳熱毒,殺三蟲,及痔漏熱瘡。單用殺疳蚘。吹鼻治腦疳鼻熱、鼻癢鼻痔。研末傅蟲牙。同甘草敷濕癬殺蟲,出黃水極妙。
竹木部	二百	乾漆	味辛，性溫，有毒。能療絕傷，續筋骨，殺三蟲，去蚘蟲，削年深堅結之積滯，破日久凝聚之瘀血。用須炒熟入藥，不爾損人腸胃。若外著其毒而生漆瘡者，惟杉木湯，紫蘇湯，蟹湯浴之可解，或用香油調鐵銹塗之。
竹木部	二百一	蘇合油	味甘辛,性溫。能辟邪惡諸氣,殺鬼魅蠱毒蟲毒,療癲癇溫瘧,止氣逆疼痛。亦通神明,可除夢魘。
竹木部	二百二	孩兒茶	味苦微澀,性涼。能降火生津,清痰涎欬嗽,治口瘡喉痹煩熱,止消渴吐血血,便血尿血,濕熱痢血,及婦人崩淋,經血不止,小兒疳熱,口疳,熱瘡,濕爛諸瘡,斂肌長肉,亦殺諸蟲。
穀部	二百三	麥芽	味甘微鹹,氣溫。善於化食和中,破冷氣,消一切米?諸果食積,去心腹脹滿,止霍亂,除煩熱,消痰飲,破癥結,寬腸下氣。病久不食者,可借此穀氣以開胃;元氣中虛者,毋多用此以消腎。亦善催生落胎。單服二兩,能消乳腫。其耗散血氣如此,而脾胃虛弱,飲食不消方中,每多用之何也?故婦有胎妊者,不宜多服。
穀部	二百四	神麴	味甘,氣平。炒黃入藥。善助中焦土臟,健脾煖胃,消食下氣,化滯調中,逐痰積,破癥瘕,運化水穀,除霍亂脹滿嘔吐。其氣腐,故能除濕熱;其性澀,故又止瀉痢。療女人胎動因滯,治小兒腹堅因積。若婦人產後欲回乳者,炒研酒服二錢,日二即止,甚驗。若閃挫腰痛者,淬酒溫服最良。
穀部	二百五	白扁豆	味甘,氣溫。炒香用之,補脾胃氣虛,和嘔吐霍亂,解河豚酒毒,止瀉痢溫中,亦能清暑治消渴。欲用輕清緩補者,此為最當。
穀部	二百六	薏仁	味甘淡,氣微涼。性微降而滲,故能去濕利水。以其去濕,故能利關節,除腳氣,治痿弱拘攣濕痺,消水腫疼痛,利小便熱淋,亦殺蚘蟲。以其微降,故亦治欬嗽唾膿,利膈開胃。以其性涼,故能清熱,止煩渴上氣。但其功力甚緩,用為佐使宜倍。
穀部	二百七	綠豆	味甘,性涼。能清火清痰下氣,解煩熱,止消渴,安精神,補五臟陰氣,去胃火吐逆,及吐血血,尿血便血,濕熱瀉痢腫脹,利小水,療丹毒風疹,皮膚燥澀,大便秘結,消癰腫痘毒,湯火傷痛,解酒毒鴆毒,諸藥食牛馬金石毒,尤解砒霜大毒。或用囊作枕,大能明耳目,并治頭風頭痛。
穀部	二百八	粟殼	味微甘,性多澀。泡去筋膜,醋拌炒用,甚固大腸,久痢滑瀉必用,須加甘補同煎。久虛欬嗽劫藥,欲用須辨虛實。脫肛遺精,俱所當用,濕熱下痢,乃非所宜。
穀部	二百九	麻仁	即黃麻也,亦名大麻。味甘平,性滑利。能潤心肺,滋五臟,利大腸風熱結燥,行水氣,通小便濕熱,秘澀五淋,去積血,下氣,除風濕頑痺,關節血燥拘攣,止消渴,通乳汁,產難催生,經脈阻滯。凡病多燥澀者宜之。若下元不固,及便溏陽痿,精滑多帶者,皆所忌用。
果部	二百十	芡實	味甘,氣平,入脾腎兩臟。能健脾養陰止渴,治腰膝疼痛,強志益神,聰明耳目,補腎固精,治小便不禁,遺精白濁帶下,延年耐老。或散丸,或煮食皆妙。但其性緩,難收奇效。
果部	二一一	杏仁	味苦辛微甘,味厚於氣,降中有升。有毒。入肺胃大腸經。其味辛,故能入肺潤肺,散風寒,止頭痛,退寒熱欬嗽,上氣喘急,發表解邪,療溫病腳氣。其味苦,降性最疾,觀其澄水極速可知,故能定氣逆上衝,消胸腹急滿脹痛,解喉痺,消痰下氣,除驚癇煩熱,通大腸氣閉乾結,亦殺狗毒。佐半夏,生薑,散風邪欬嗽;佐麻黃發汗,逐傷寒表邪;同門冬,乳酥煎膏,潤肺治欬嗽極妙;同輕粉研勻油調,敷廣瘡腫毒最佳。尤殺諸蟲牙蟲,及頭面斑皰。元氣虛陷者勿用,恐其沉降太泄。
果部	二一二	桃仁	味苦辛微甘，氣平，陰中有陽，入手足厥陰經。去皮尖用。善治瘀血血閉，血結血燥，通血隔，破血癥，殺三蟲，潤大便，逐鬱滯，止鬼疰血逆疼痛膨脹，療跌撲損傷。若血枯經閉者，不可妄用。
果部	二一三	木瓜	味酸,氣溫。用此者,用其酸斂,酸能走筋,斂能固脫。入脾肺肝腎四經,亦善和胃。得木味之正,故尤專入肝,益筋走血,療腰膝無力,腳氣引經所不可缺。氣滯能和,氣脫能固。以能平胃,故除嘔逆霍亂轉筋,降痰去濕行水。以其酸收,故可斂肺禁痢,止煩滿,止渴。
果部	二一四	陳皮	味苦辛,性溫散,氣實痰滯必用。留白者,微甘而性緩;去白者,用辛而性速。瀉脾胃痰濁,肺中滯氣,消食開胃,利水通便,吞酸噯腐,反胃嘈雜。呃逆脹滿堪除,嘔吐惡心皆效。通達上下,解酒除蟲,表裏俱宜,癰疽亦用。尤消婦人乳癰,并解魚肉諸毒。
果部	二一五	青皮	味苦辛微酸,味厚,沉也,陰中之陽。苦能去滯,酸能入肝,又入少陽,三焦,膽腑。削堅癖,除?痛,解鬱怒,劫疝疏肝,破滯氣,寬胸消食。老弱虛羸,戒之勿用。
果部	二一六	檳榔	味辛澀,微苦微甘,氣微溫。味厚氣薄,降中有升,陰中陽也。能消宿食,解酒毒,除痰癖,宣壅滯,溫中快氣。治腹脹積聚,心腹疼痛喘急,通關節,利九竅,逐五鬲,奔豚,膀胱諸氣,殺三蟲,除腳氣,療諸瘧瘴癘濕邪。＜本草＞言其治後重如馬奔,此亦因其性溫行滯而然。若氣虛下陷者,乃非所宜。又言其破氣極速,較枳殼,青皮尤甚。若然,則廣南之人,朝夕笑噬而無傷,又豈破氣極速者?總之,此物性溫而辛,故能醒脾利氣,味甘兼澀,故能固脾壯氣,是誠行中有留之劑。觀＜鶴林玉露＞云:饑能使之飽,飽能使之飢,醉能使之醒,醒能使之醉。於此四句詳之,可得其性矣。其服食之法:小者氣烈,俱以入藥。廣中人惟用其大而扁者,以米泔水浸而待用,每一枚切四片,每服一片;外用細石灰以水調如稀糊,亦預制待用。用時以蔞葉一片,抹石灰一二分,入檳榔一片,裹而嚼服。蓋檳榔得石灰則滑而不澀,石灰,蔞葉得檳榔則甘而不辣。服後必身面俱煖,微汗微醉,而胸腹豁然。善解吞酸,消宿食,辟嵐瘴,化痰醒酒下氣,健脾開胃潤腸,殺蟲消脹,固大便,止瀉痢。又,服法:如無蔞葉,即以肉桂,或大茴香,或陳皮俱可代用,少抹石灰,夾而食之。然此三味之功,多在石灰,蔞葉,以其能燥脾溫胃也,然必得檳榔為助,其功始見。此物理相成之妙,若有不可意測者。一,大約此物與煙性略同,但煙性峻勇,用以散表逐寒,則煙勝於此;檳榔梢緩,用以和中煖胃,則此勝於煙。二者皆壯氣辟邪之要藥,故滇廣中人一日不可少也。又,習俗之異,在廣西用老檳榔,滇中人用清嫩檳榔,廣東人多在連殼醃檳榔,亦各得其宜耳。
果部	二一七	烏梅	味酸澀，性溫平。下氣，除煩熱，止消渴吐逆，反胃霍亂，治虛勞骨蒸，解酒毒，斂肺癰肺痿，欬嗽喘急，消癰疽瘡毒，喉痺乳蛾，澀腸止冷熱瀉痢，便血尿血，崩淋帶濁，遺精夢泄，殺蟲伏蚘，解蟲，魚，馬汗，硫黃毒。和紫蘇煎湯，解傷寒時氣瘴瘧，大能作汗。取肉燒存性，研末，傅金瘡惡瘡，去腐肉弩肉死肌，一夜立盡，亦奇方也。
果部	二一八	山查	味甘微酸,氣平,其性善於消滯。用此者,用其氣輕,故不甚耗真氣。善消宿食痰飲吞酸,去瘀血疼痛,行結滯,驅膨脹,潤腸胃,去積塊,亦祛頹疝。仍可健脾,小兒最宜。亦發瘡疹。婦人產後兒枕痛,惡露不盡者,煎汁入沙糖服之,立效。煮汁洗漆瘡亦佳。腸滑者少用之。
果部	二一九	甜瓜蒂	一名苦丁香。味苦,性寒,有毒。陰中有陽,能升能降。其升則吐,善涌濕熱頑痰積飲,去風熱頭痛,癲癇喉痺,頭目眩暈,胸膈脹滿,并諸惡毒在上焦者,皆可除之。其降則瀉,善逐水濕痰飲,消浮腫水膨,殺蠱毒蟲毒,凡積聚在下焦者,皆能下之。蓋其性峻而急,不從上出,即從下出也。若治鼻中瘜肉,不聞香臭,當同麝香,細辛為末,以綿裹塞鼻中,日一換之,當漸消縮。
果部	二百二十	大腹皮	味微辛，性微溫。主冷熱邪氣，下一切逆氣滯氣攻衝心腹大腸，消痰氣吞酸痞滿，止霍亂，逐水氣浮腫，腳氣瘴瘧，及婦人胎氣惡阻脹悶，並宜加薑鹽同煎。凡用時，必須酒洗炒過，恐其有鴆鳥毒也。
果部	二二一	吳茱萸	味辛苦，氣味俱厚，升少降多，有小毒。能助陽健脾，治胸膈停寒，脹滿痞塞，化滯消食，除吞酸嘔逆霍亂，心腹畜冷，中惡絞痛，寒痰逆氣，殺諸蟲鬼魅邪疰，及下焦肝腎膀胱寒疝，陰毒疼痛，止痛瀉血痢，厚腸胃，去濕氣腸風痔漏，腳氣水腫。然其性苦善降，若氣陷而元氣虛者，當以甘補諸藥制而用之。
菜部	二二二	山藥	味微甘而淡,性微澀。所以能健脾補虛,澀精固腎,治諸虛百損,療五勞七傷。第其氣輕性緩,非堪專任,故補脾肺必主參,朮,補腎水必君茱,地,澀帶濁須破故同研,固遺泄仗菟絲相濟。諸凡固本丸藥,亦宜搗末為糊。總之性味柔弱,但可用為佐使。
菜部	二二三	乾薑	味辛微苦,性溫熱。生者能散寒發汗,熟者能溫中調脾。善通神明,去穢惡,通四肢關竅,開五臟六腑,消痰下氣,除轉筋霍亂,逐風濕冷痺,陰寒諸毒,寒痞脹滿,腰腹疼痛,撲損瘀血,夜多小便。孫真人曰:嘔家聖藥是生薑。故凡脾寒嘔吐宜兼溫散者,當以生薑煨熟用之。若下元虛冷而為腹疼瀉痢,專宜溫補者,當以乾薑炒黃用之。若產後虛熱虛火盛而唾血痢血者,炒焦用之。若炒至黑炭,已失薑性矣,其亦有用以止血者,用其黑澀之性已耳。若陰盛隔陽,火不歸元,及陽虛不能攝血而為吐血血下血者,但宜炒熟留性用之,最為止血之要藥。若陰虛內熱多汗者,皆忌用薑。
菜部	二二四	大茴香	味辛，氣溫，入心腎二臟。氣味香甜，能升能降，最煖命門。故善逐膀胱寒滯，疝氣腰疼，亦能溫胃止吐，調中止痛，除霍亂反胃，齒牙口疾，下氣解毒，兼理寒濕腳氣。調和諸饌，逐臭生香。
菜部	二二五	小茴香	氣味略輕，治亦同前。但大茴性更煖，而此則稍溫耳。
菜部	二二六	白芥子	味大辛，氣溫。善開滯消痰，療欬嗽喘急，反胃嘔吐，風毒流注，四肢疼痛，尤能祛辟冷氣，解肌發汗，消痰癖瘧痞，除脹滿極速。因其味厚氣輕，故開導雖速而不甚耗氣。既能除?肋皮膜之痰，則他近處者不言可知。善調五臟，亦熨散惡氣，若腫毒乳癖痰核初起，研末用醋或水調傅甚效。
菜部	二二七	蘿蔔子	味大辛，氣溫，氣味俱厚，降也。善於破氣消痰，定喘除脹，利大小便，有推牆倒壁之功。研水攙薄飲之，立吐風痰盡出。胃有氣食停滯致成鼓脹者，非此不除。同醋研敷，大消腫毒。中氣不足，切忌妄用。
菜部	二二八	蔥	味辛,性溫。善散風寒邪氣,通關節,開腠理,主傷寒寒熱,天行時疾頭痛,筋骨酸疼,行滯氣,除霍亂轉筋,奔豚腳氣,陰邪寒毒,陽氣脫陷,心腹疼痛,及蟲積氣積,飲食毒百藥毒,利大小便,下痢下血,小兒盤腸內釣,婦人溺血,通乳汁,散乳癰,消癰疽腫毒。擣罨傷寒結胸,及金瘡折傷血瘀血出,疼痛不止。塗猘犬傷,亦制蚯蚓毒。
菜部	二二九	蒜	味辛,性溫,有小毒。善理中溫胃,行滯氣,辟肥膩,開胃進食,消寒氣寒痰,?積食積,魚肉諸積,邪痺膨脹,宿滯不安,殺溪毒水毒,蠱毒蛇蟲毒。擣爛可灸癰疽,塗疔腫,傅蛇蟲沙風毒甚良。
菜部	二百三十	韭菜	味辛甘微澀,性溫。善溫中,安五臟,和胃氣,健脾氣,除濁氣。開胃進食,祛心腹痼冷?癖,隔噎滯氣,止消渴,瀉痢膿血,腹中冷痛,壯腎氣,煖腰膝,療洩精帶濁。俱宜常煮食之,大能益人。若欲消胃脘瘀血作痛,及中風痰盛失音,上氣喘急,或中飲食藥毒,或暴見吐血血尿血,打撲瘀血,婦人經滯血逆,上衝心腹,或被狂犬蛇蟲惡毒,勢在危急者,俱宜擣生韭汁服之,或從吐出,或從內消,皆得愈也。或用煎湯熏產婦血暈,亦可洗腸痔脫肛。
菜部	二三一	韭子	味辛，性溫，陰中陽也。宜炒黃用之。主夢洩遺精尿血，煖腰膝，壯陽道，治鬼交，補肝腎命門，止小便頻數遺尿，及婦人白淫白帶，陰寒小腹疼痛。
菜部	二三二	百合	味微甘淡,氣平功緩。以其甘緩,故能補益氣血,潤肺除嗽,定魄安心,逐驚止悸,緩時疫欬逆,解乳癰喉痺,兼治癰疽,亦解蠱毒,潤大小便,消氣逆浮腫。仲景用之以治百合證者,蓋欲藉其平緩不峻,以收失散之緩功耳。虛勞之嗽,用之頗宜。
菜部	二三三	蒲公英	即黃花地丁。味微苦，氣平。獨莖一花者是，莖有椏者非。入陽明，太陰，少陰，厥陰經。同忍冬煎汁，少加酒服，潰堅消腫，散結核瘰?最佳，破滯氣，解食毒，出毒刺俱妙。若婦人乳癰，用水酒煮飲，以渣封之立消。
金石部	二三四	金箔	味辛平,性寒,生者有毒。氣沉質重,降也,陰也。能鎮心神,降邪火,墜痰涎,療風熱上壅,吐血血,神魂飛蕩,狂邪躁擾,及小兒驚風癲癇,痰滯心竅,上氣欬喘,安魂魄,定心志。凡邪盛於上,宜降宜清者,皆所當用。若陽虛氣陷,滑洩清寒者,俱當避之。
金石部	二三五	水銀	性辛寒,有大毒。能利水道,去熱毒。同黑鉛結砂,則鎮墜痰涎;同硫黃結砂,則療劫危疾。極善墮胎,殺諸蟲及疥癬癩瘡,凡有蟲者皆宜之。亦善走經絡,透骨髓,逐楊梅瘋毒。其他內證,不宜輕用,頭瘡亦不可用,恐入經絡,必緩筋骨,百藥不治也。李時珍曰:水銀乃至陰之精,稟沉著之性,得凡火煆煉,則飛騰靈變,得人氣熏蒸,則入骨鑽筋,絕陽蝕腦,陰毒之物,無似之者。而＜大明＞言其無毒,＜本經＞言其久服神仙,甄權言其還丹元母,＜抱朴子＞以為長生之藥,六朝以下,貪生者服食,致成廢篤而喪厥軀,不知若干人矣。方士固不足道,本草其可妄言哉!水銀但不可服食爾,而其治病之功,不可掩也。
金石部	二三六	輕粉	味微辛,性溫燥,有大毒。升也,陽也。治痰涎積聚,消水腫鼓脹,直達病所。尤治瘰?諸毒瘡,去腐肉,生新肉,殺瘡癬疥蟲,及鼻上酒齇,風瘡瘙癢。然輕粉乃水銀加鹽礬升鍊而成,其以金火之性,燥烈流走,直達骨髓,故善損齒牙。雖善劫痰涎水濕瘡毒,涎從齒縫而出,邪得劫而暫開,病亦隨愈,然用不得法,則金毒竄入經絡,留而不出,而傷筋敗骨,以致筋攣骨痛,癰瘡疳漏,遂成廢痼,其害無窮。嘗見丹家升鍊者,若稍失固濟,則雖以鐵石為鼎,亦必爆裂,而矧以人之臟腑血氣乎。陳文中曰:輕粉下痰而損心氣,小兒不可輕用,傷脾敗陽,必變他證,初生者尤宜慎之。
金石部	二三七	銅青	即銅綠。此銅之精華,惟醋制者良,磠制者毒也。味酸澀,性收斂。善治風眼爛弦流淚,合金瘡,止血,明目,去膚赤瘜肉,治惡瘡,口鼻疳瘡。若治走馬牙疳,宜同滑石,杏仁等分為末,擦之立愈。
金石部	二三八	朱砂	味微甘,性寒,有大毒。通稟五行之氣,其色屬火也,其液屬水也,其體屬土也,其氣屬木也,其入屬金也,故能通五臟。其入心可以安神而走血脈,入肺可以降氣而走皮毛,入脾可逐痰涎而走肌肉,入肝可行血滯而走筋膜,入腎可逐水邪而走骨髓,或上或下,無處不到。故可以鎮心逐痰,祛邪降火,治驚癇,殺蟲毒,祛蠱毒鬼魅中惡,及瘡瘍疥癬之屬。但其體重性急,善走善降,變化莫測,用治有餘,乃其所長,用補不足,及長生久視之說,則皆謬妄不可信也。若同參,耆,歸,朮兼朱砂以治小兒,亦可取效。此必其虛中挾實者乃宜之,否則不可概用。
金石部	二三九	銀朱	乃水銀同硫黃升煉而成。味辛，溫，有毒。破積滯，劫痰涎，善療瘡癬惡瘡，殺蟲毒蚤虱。惟燒煙熏之，或以棗肉拌煙擦之，其功尤捷。
金石部	二百四十	靈砂	味甘,性溫。主五臟百病,養神志,安魂魄,通血脈,明耳目,調和五臟。主上盛下虛,痰涎壅盛,頭旋吐逆,霍亂反胃,心腹冷痛。升降陰陽,既濟水火,久服通神明,殺精魅惡鬼,小兒驚吐,其效如神。研末,糯米糊為丸,棗湯服最為鎮墜神丹也。或以陰陽水下尤妙。按胡演＜丹藥秘訣＞云:升靈砂法,用新鍋安逍遙爐上,以蜜揩鍋底,文火下燒,入硫黃二兩,熔化,投水銀半斤,以鐵匙急攪,作青砂頭。如有焰起,噴醋解之。待汞不見星,取出細研,盛入水火鼎內,鹽泥固濟,下以自然火升之,乾水十二盞為度,取出如束鍼紋者,成矣。
金石部	二四一	硫黃	味苦微酸，性熱，有毒。療心腹冷積冷痛霍亂，欬逆上氣，及冷風頑痺寒熱，腰腎久冷，腳膝疼痛，虛寒久痢滑洩。壯陽道，補命門不足，陽氣暴絕，婦人血結，小兒慢驚，尤善殺蟲除疥癬惡瘡。老人風秘，用宜鍊服。亦治陰證傷寒，厥逆煩躁，腹痛脈伏將危者，以硫黃為末，艾湯調服二三錢，即可得睡，汗出而愈。
金石部	二四二	雄黃	味苦甘辛,性溫,有毒。消痰涎,治癲癇嵐瘴瘧疾寒熱,伏暑瀉痢,酒癖,頭風眩暈。化瘀血。殺精物鬼疰,蠱毒邪氣,中惡腹痛,及蛇虺百蟲獸毒,疥癩疳蟲瘡。去鼻中瘜肉,癰疽腐肉,并鼠?廣瘡疽痔等毒。欲逐毒蛇,無如燒煙熏之,其畏遁尤速。
金石部	二四三	自然銅	味辛平,性涼。能療折傷,散瘀血,續筋骨,排膿止疼痛,亦鎮心神,安驚悸。宜研細水飛用,或以酒磨服。然性多燥烈,雖其接骨之功不可泯,而絕無滋補之益,故用不可多,亦不可專任也。
金石部	二四四	黃丹	味辛，微鹹微澀。性重而收，大能燥濕，故能鎮心安神，墜痰降火。治霍亂吐逆，欬嗽吐血，鎮驚癇癲狂客忤，除熱下氣，止瘧止痢，禁小便，解熱毒，殺諸蟲毒，治金瘡火瘡濕爛，諸瘡血溢，止痛生肌生肉，收陰汗，解狐臭，亦去翳障明目。
金石部	二四五	白礬	味酸澀,性涼,有小毒。所用有四:其味酸苦,可以涌泄,故能吐下痰涎,治癲癇黃疸。其性收澀,可固脫滑,故能治崩淋帶下,腸風下血,脫肛陰挺,斂金瘡止血,燒枯用之,能止牙縫出血,辟狐腋氣,收陰汗腳汗。其性燥,可治濕邪,故能止瀉痢,斂浮腫,湯洗爛弦風眼。其性毒,大能解毒定痛,故可療癰疽疔腫,鼻齆息肉,喉痺瘰?,惡瘡疥癬,去腐肉,生新肉,及虎犬蛇蟲蠱毒。或丸或散,或生或枯,皆有奇效。
金石部	二四六	石脂	味甘澀,性溫平。脂有五色,而今之入藥者,惟赤白二種,乃手足陽明,足厥陰,少陰藥也。其味甘而溫,故能益氣調中,其性澀而重,故能收濕固下。調中則可療虛煩驚悸,止吐血血,壯筋骨,厚腸胃,除水濕黃疸,癰腫瘡毒,排膿長肉,止血生肌之類是也。固下則可治夢泄遺精,腸風瀉痢,血崩帶濁,固大腸,收脫肛,痔漏陰瘡之類是也。又治產難胞衣不出。東垣曰:胞衣不出,惟澀劑可以下之,即此是也。然脂有五種,雖在＜本經＞言各隨五色補五臟,又云白入氣分,赤入血分。第五脂之性味略同,似亦不必強分者。且其性粘如膏,故用固爐鼎甚良。
金石部	二四七	爐甘石	味甘澀,性溫。能止血消腫毒,生肌斂瘡口,去目中翳膜赤腫,收濕爛。同龍腦點,治目中一切諸病。宜用片子爐甘,其色瑩白,經火煆而鬆膩味澀者為上。制宜炭火煆紅,童便淬七次,研粉,水飛過,晒用。若煆後堅硬,不鬆不膩者,不堪也。
金石部	二四八	蓬砂	味鹹微甘，陰也，降也。消痰涎，止欬嗽，解喉痺，生津液，除上焦濕熱噎膈，癥瘕瘀血，退眼目腫痛翳障，口齒諸病，骨哽，惡瘡。或為散丸，或噙化嚥津俱可。
金石部	二四九	水粉	即官粉，亦名胡粉。味辛，性寒，有毒。善殺蟲墮胎，治癰疽瘡毒，濕爛諸瘡，下疳?潰不收，亦治疥癬狐臭。黑鬚髮。雖亦能墜痰消食，然惟外證所宜，而內傷諸病，似亦不宜用之。
金石部	二百五十	密陀僧	味鹹平,有小毒。能鎮心神,消痰涎,治驚癇欬嗽,嘔逆反胃,瘧疾下痢,止血殺蟲,消積聚,治諸瘡腫毒,鼻齇面汗斑,金瘡五痔,辟狐臭,收陰汗腳氣。
金石部	二五一	石膏	味甘辛,氣大寒。氣味俱薄,體重能沉,氣輕能升,陰中有陽。欲其緩者煆用,欲其速者生用。用此者用其寒散清肅,善袪肺胃三焦火,而尤為陽明經之要藥,辛能出汗解肌,最逐溫暑熱證,而除頭痛。甘能緩脾清氣,極能生津止渴而卻熱煩。邪火盛者不食,胃火盛者多食,皆其所長。陽明實熱牙疼,太陰火盛痰喘,及陽狂熱結熱毒,發斑發黃,火載血上,大吐大嘔,大便熱秘等證,皆當速用。胃虛弱者忌服,陰虛熱者禁嘗,若誤用之,則敗陽作瀉,必反害人。
金石部	二五二	滑石	味微甘,氣寒,性沉滑,降中有升。入膀胱,大腸經。能清三焦表裏之火,利六腑之澀結,分水道,逐凝血,通九竅,行津液,止煩渴,除積滯,實大腸,治瀉痢淋秘白濁,療黃疸水腫腳氣,吐血血金瘡出血,諸濕爛瘡腫痛。通乳亦佳,墮胎亦捷。
金石部	二五三	青礞石	味微甘微鹹,其性下行,降也,陰也,乃肝脾之藥。此藥重墜,制以硝石,其性更利。故能消宿食癥積頑痰,治驚癇欬嗽喘急。＜寶鑑＞言礞石為治痰利驚之聖藥,若吐痰在水上,以石末摻之,痰即隨水而下,則其沉墜之性可知。楊士瀛謂其功能利痰,然性非胃家所好。而王隱君謂痰為百病母,不論虛實寒熱概用滾痰丸,通治百病,豈理也哉?是以實痰堅積,乃其所宜。然久病痰多者,必因脾虛。人但知滾痰丸可以治痰,而不知虛痰服此,則百無一生矣。
金石部	二五四	朴硝	味苦鹹辛,氣寒。陰也,降也,有毒。其性峻速。鹹能軟堅,推逐陳積,化金石藥毒,去六腑壅滯脹急,大小便不通,破瘀血堅癥實痰,卻濕熱疫痢,傷寒脹閉熱狂,消癰腫排膿,凡屬各經實熱,悉可瀉除。孕婦忌用,最易墮胎;虛損誤吞,傷生反掌。
金石部	二五五	玄明粉	味辛微甘,性冷,沉也,陰也。降心火,祛胃熱,消痰涎,平傷寒實熱狂躁,去胸膈臟腑宿滯癥瘕,通大便秘結,陰火疼痛,亦消癰疽腫毒。
金石部	二五六	海石	味鹹,性微寒,陽中陰也。善降火下氣,消食,消熱痰,化老痰,除癭瘤結核,解熱渴熱淋,止痰嗽喘急,消積塊,軟堅癥,利水濕,疝氣,亦消瘡腫。
金石部	二五七	花蕊石	此藥色如硫黃,黃石中間有淡白點,故名也。李時珍曰:此藥舊無氣味,今嘗試其氣平,其味澀而酸,蓋厥陰經血分藥也。其功專於止血,能使血化為水,酸以收之也。若治金瘡出血,則不必制,但刮末傅之則合,仍不作膿,及治一切損傷失血。又療婦人惡血血暈,下死胎,落胞衣,去惡血,血去而胎胞自落也。凡入丸散,須用罐固濟,火煆過,研細,水飛用之。
金石部	二五八	代赭石	味微甘,性涼而降,血分藥也。能下氣降痰清火,除胸腹邪毒,殺鬼物精氣,止反胃吐血血,血痺血痢,血中邪熱,大人小兒驚癇,狂熱入臟,腸風痔漏,脫精遺尿,及婦人赤白帶下,難產胞衣不出,月經不止,俱可為散調服。亦治金瘡,生肌長肉。
金石部	二五九	磠砂	味鹹苦大辛,性大熱,有毒。善消惡肉腐肉生肌,傅金瘡生肉,去目翳弩肉,除痣黶疣贅,亦善殺蟲毒,水調塗之,或研末摻之立愈。＜本草＞言其消瘀血宿食,破結氣,止反胃,肉食飽脹,煖子宮,大益陽事。但此物性熱大毒,能化五金八石,人之臟腑豈能堪此?故用以治外則可,用以服食則不宜也。若中其毒,惟生綠豆研汁飲一二升,乃可解之。
金石部	二百六十	青鹽	味鹹微甘,性涼。能降火消痰明目,除目痛,益腎氣,除五臟癥結,心腹積聚,吐血尿血,齒牙疼痛出血,殺毒蟲,除疥癬諸蟲,及斑蝥莞青諸毒。此鹽不經火煉而成,其味稍甘,雖性與大鹽略同,而滋益之功則勝之。
金石部	二六一	石灰	味辛,溫,有毒。能止水瀉血痢,收白帶白淫,可倍加茯苓為丸服之。此外如散血定痛,傅癰毒,消結核癭瘤,惡瘡腐肉,白癜斑瘜肉,收脫肛陰挺,殺痔漏諸蟲,止金瘡血出,生肌長肉,或為末可摻,或用醋調敷俱妙。能解酒酸,亦解酒毒。
禽獸部	二六二	雞血	味鹹，性平。主療痿痺中惡腹痛，解丹毒蠱毒蟲毒鹽滷毒，及小兒驚風便結，亦能下乳，俱宜以熱血服之。若馬咬人傷，宜以熱血浸之。雞冠血治白癜風，經絡風熱。塗?頰，治口喎不正。卒灌之，治縊死欲絕，及小兒卒驚客忤。和酒服，發痘最佳。塗諸瘡癬蜈蚣蜘蛛馬嚙等毒。若有百蟲入耳，宜用熱血滴之。
禽獸部	二六三	鴨血	味鹹微涼,善解諸毒。凡中金銀丹石砒霜鹽滷毒者,俱宜服此解之。若野葛毒殺人至死,熱飲之,入口即解。若溺水死者,灌之即活。蚯蚓咬瘡,塗之即愈。
禽獸部	二六四	虎骨	味微辛,氣平。主百邪惡氣,殺鬼精,心腹諸痛,止驚悸,壯筋骨,治肢體毒風拘攣,走注疼痛,辟傷寒溫瘧,及惡瘡鼠?,犬咬諸毒。頭骨作枕,辟惡夢魘魅,置戶上,辟鬼祟。寇宗奭曰:風從虎者,風木也,虎金也,木受金制,安得弗從,故可治風病攣急走注,風毒癲厥驚癇諸病。李時珍曰:虎骨通可用。凡辟邪療驚癇頭風,溫瘧瘡疽,當用頭骨;治手足諸風,當用脛骨;治腰背諸風,當用脊骨,亦各從其類也。吳球曰:虎之一身筋節氣力皆出前足,故以脛骨為勝。
禽獸部	二六五	象牙	味甘，氣涼。能清心腎之火，可療驚悸風狂，骨蒸痰熱，鬼精邪氣，癰毒諸瘡，並宜生屑入藥煮服。若諸物鯁刺喉中，宜磨水飲之。竹木刺入肌肉，宜刮牙屑和水敷之即出。
禽獸部	二六六	鹿角膠	味甘鹹,氣溫。大補虛羸,益血氣,填精髓,壯筋骨,長肌肉,悅顏色,延年益壽。療吐血下血,尿精尿血,及婦人崩淋,赤白帶濁,血虛無子,止痛安胎,亦治折跌損傷,瘡瘍腫毒。善助陰中之陽,最為補陰要藥。
禽獸部	二六七	鹿茸	味甘鹹,氣溫。破開塗酥炙黃脆入藥。益元氣,填真陰,扶衰羸瘦弱,善助精血,尤強筋骨,堅齒牙,益神志,治耳聾目暗,頭腦眩暈,補腰腎虛冷,腳膝無力,夜夢鬼交,遺精滑泄,小便頻數,虛痢尿血及婦人崩中漏血,赤白帶下,道家云:惟有斑龍頂上珠,能補玉堂關下血者,即此是也。若得嫩而肥大如紫茄者,較之鹿角膠,其功力為倍倍。
禽獸部	二六八	犀角	味苦辛微甘,氣寒。氣味俱輕,升也,陽也。其性靈通,長於走散,較諸角為甚。藥用黑色,功力在尖。專入腸明,清胃火,亦施他臟。涼心定神鎮驚,瀉肝明目,能解大熱,散風毒陽毒,瘟疫熱煩。磨汁治吐血血下血,及傷寒畜血,發狂發黃,發斑譫語,痘瘡稠密,內熱黑陷,或不結痂。亦散瘡毒癰瘍,膿血腫痛,殺妖狐精魅鬼疰,百毒蠱毒,鉤吻,鴆羽,蛇毒,辟溪瘴山嵐惡氣。其性升而善散,故治傷寒熱毒閉表,煩熱昏悶而汗不得解者,磨尖攙入藥中,取汗速如響應。仲景云:如無犀角,以升麻代之者,正以此兩物俱入陽明,功皆升散。今人莫得其解,每致疑詞,是但知犀角之解心熱,而不知犀角之能升散,尤峻速於升麻也。倘中氣虛弱,脈細無神,及痘瘡血虛,真陰不足等證,凡畏汗畏寒畏散者,乃所當忌。或必不得已,宜兼補劑用之。
禽獸部	二六九	羚羊角	味鹹，性寒。羊本火畜，而此則屬木，善走少陽，厥陰二經。故能清肝定風，行血行氣，辟鬼疰邪毒，安魂魄，定驚狂，祛魘寐，療傷寒邪熱，一切邪毒，中惡毒風，卒死昏不知人，及婦人子癇強痙，小兒驚悸煩悶，痰火不清。俱宜為末，蜜水調服，或燒脆研末，酒調服之。若治腫毒惡瘡，磨水塗之亦可。
禽獸部	二百七十	牛黃	味苦辛，性涼，氣平，有小毒。忌常山。入心肺肝經。能清心退熱，化痰涼驚，通關竅，開結滯。治小兒驚癇客忤，熱痰口噤，大人癲狂痰壅，中風發痙，辟邪魅中惡，天行疫疾，安魂定魄，清神志不寧，聰耳目壅閉，療痘瘡紫色，痰盛躁狂。亦能墮胎，孕婦少用。
禽獸部	二七一	阿膠	味甘微辛,氣平,微溫。氣味頗厚,陽中有陰。製用蛤粉炒珠,入肺肝腎三經。其氣溫,故能扶勞傷,益中氣。其性降,故能化痰清肺,治肺癰肺痿,欬唾膿血,止嗽定喘。其性養血,故能止吐血血,便血尿血,腸風下痢,及婦人崩中帶濁血淋,經脈不調。其味甘緩,故能安胎固漏,養血滋腎,實腠理,止虛汗,托補癰疽腫毒。用惟鬆脆氣清者為佳,堅硬臭劣者不美。
禽獸部	二七二	熊膽	味苦,性寒。能退熱清心,療時氣黃疸,平肝明目,去翳障,殺蚘蟯,牙蟲風痛,及小兒熱疳熱痰,驚癇瘈瘲,疳熱痢,俱宜以竹瀝化兩豆粒許服之,甚良。亦治鼻瘡熱瘡,痔漏腫痛,以湯化塗之,少加冰片尤效。欲辨其真,惟取一粟許,置水面,如線而下一道不散者是也。且凡是諸膽,皆能水面辟麈,惟此尤速,乃亦可辨。
禽獸部	二七三	麝香	味苦辛,性溫。能開諸竅,通經絡,透肌骨,解酒毒,吐風痰,消積聚癥瘕,散諸惡濁氣,除心腹暴痛脹急,殺鬼物邪氣魘寐,臟腑蟲積,蛇蟲毒,蠱毒,瘴毒,沙虱毒,及婦人難產,尤善墮胎。用熱水研服一粒,治小兒驚癇客忤,鎮心安神。療鼻塞不聞香臭,目疾可去翳膜,除一切惡瘡,痔漏腫痛,膿水腐肉,面斑疹。凡氣滯為病者,俱宜用之。若鼠咬蟲咬成瘡,但以麝香封之則愈。欲辨真假,但置些須於火炭上,有油滾出而成黑炭者,肉類也,此即香之本體。若燃火而化白灰者,木類也,是即假攙。
蟲魚部	二七四	龍骨	味甘,平,性收澀。其氣八肝腎,故能安神志,定魂魄,鎮驚悸,澀腸胃,逐邪氣,除夜夢鬼交,吐血血,遺精夢洩,收虛汗,止瀉痢,縮小便,禁腸風下血尿血,虛滑脫肛,女子崩淋帶濁,失血漏胎,小兒風熱驚癇。亦療腸癰臟毒,內疽陰蝕,斂膿斂瘡,生肌長肉,澀可去脫,即此屬也。制須酒煮焙乾,或用水飛過,同黑豆蒸熟晒乾用之。
蟲魚部	二七五	海螵蛸	即烏賊魚骨,味鹹,性微溫,足厥陰,少陰肝腎藥也。鹹走血,故專治血病,療婦人經枯血閉,血崩血淋,赤白帶濁,血癥氣瘕,吐血下血,臍腹疼痛,陰蝕瘡腫,亦治痰瘧,消癭氣,及丈夫陰中腫痛,益精固精,令人有子,小兒下痢膿血,亦殺諸蟲,俱可研末飲服。尤治眼中熱淚,磨翳去障,並宜研末和蜜點之。為末可傅小兒疳瘡痘瘡,臭爛膿濕,下疳等瘡,跌打出血,湯火諸瘡。燒灰存性酒服,治婦人陰戶嫁痛。同雞子黃,塗小兒重舌鵝口。同蒲黃末,傅舌腫出血如泉。同槐花末吹鼻,止血。同麝香吹耳,治聤耳耳聾。烏賊魚善補益精氣,尤治婦人血枯經閉。
蟲魚部	二七六	牡蠣	味微鹹微澀,氣平。用此者,用其澀能固斂,鹹能軟堅。專入少陰腎臟,隨藥亦走諸經。能解傷寒溫瘧寒熱往來,消瘀血,化老痰,去煩熱,止驚癇心脾氣痛,解喉痺欬嗽,疝瘕積塊,痢下赤白,澀腸止便,禁鬼交遺瀝,止滑精帶下,及婦人崩中帶漏,小兒風痰虛汗。同熟地,固精氣,禁遺尿。同麻黃根,斂陰汗。同杜仲,止盜汗。同白朮,燥脾利濕。同大黃,善消癰腫。同柴胡,治?下硬痛。同天花茶,消上焦癭瘤瘰?結核。
蟲魚部	二七七	穿山甲	味鹹平,性微寒。能通經絡,達腠理,除山嵐瘴氣瘧疾,風痺強直疼痛,療小兒五邪驚啼,婦人鬼魅悲泣,下乳汁,消癰腫,排膿血,除瘡疥痔漏,通竅殺蟲。佐補藥行經,善發痘瘡。或炮焦投入煎劑,或燒灰存性,酒服方寸匕。亦可用傅惡瘡。
蟲魚部	二七八	青魚膽	味苦，性寒。其色青，故入肝膽二經。能消赤目腫痛，點暗目，可吐喉痺痰涎，塗熱瘡惡瘡，亦消魚骨之鯁。
蟲魚部	二七九	白花蛇	即蘄蛇也。味甘鹹,性溫,有毒。諸蛇鼻俱向下,惟此蛇鼻向上,而龍頭虎口,黑質白花,?有方勝紋二十四個,口有四長牙,尾上有一佛指甲者是。用宜去頭尾各三寸,以防其毒。春秋酒浸三宿,夏一宿,冬五宿,火炙,去盡皮骨,取肉焙乾,密封藏之,久亦不壞。諸蛇之性皆竄,而此蛇尤速,故善於治風,能透骨髓,走臟腑,徹肌膚,無所不到。療中風濕痺,骨節疼痛,手足拘攣,不能行立,暴風瘙癢,破傷風,大風癩癬,及小兒驚風搐搦,瘰?楊梅,風毒惡瘡,俱為要藥。凡服蛇酒藥者,切忌見風。
蟲魚部	二百八十	真珠	味微甘微鹹。能鎮心明目,去翳磨障。塗面可除斑,令人潤澤好顏色。亦除小兒驚熱,安魂魄。為末可傅痘疔痘毒。
蟲魚部	二八一	龜板	味微甘微鹹,性微寒,陰也。能治痰瘧,破癥堅,祛濕痺傷寒勞役,骨中寒熱,消五痔陰蝕諸瘡。下甲能補陰血,清陰火,續筋骨,退勞熱,療腰腳痠痛,去瘀血,止血痢漏下赤白,利產難,消癰毒。燒灰可傅小兒頭瘡難燥,婦人陰瘡,瘡,亦治脫肛,龜板膏,功用亦同龜板,而性味濃厚,尤屬純陰。能退孤陽陰虛勞熱,陰火上炎。吐血血,肺熱欬喘,消渴煩擾,熱汗驚悸,譫妄狂躁之要藥。然性稟陰寒,善消陽氣,凡陽虛假熱,及脾胃命門虛寒等證,皆切忌之,毋混用也。若誤用,久之則必致敗脾妨食之患。
蟲魚部	二八二	殭蠶	味辛鹹,性溫,有小毒。辛能散,鹹能降,毒能攻毒。輕浮而升,陽中有陰。故能散風痰,去頭風,消結核瘰?,辟痰瘧,破癥堅,消散風熱喉痺危證,尤治小兒風痰急驚客忤,發痘瘡,攻痘毒,止夜啼,殺三蟲,婦人乳汁不通,崩中帶下。為末可傅丹毒疔腫,拔根極效。滅頭面斑,及諸瘡瘢痕,金瘡痔?,小兒疳蝕,牙齦潰爛,重舌木舌,及大人風蟲牙痛,皮膚風疹瘙癢。
蟲魚部	二八三	蟾蜍	俗名癩蝦蟆。眉間有兩囊,遍身有顆磊,其中俱有蟾酥,行極遲緩,不能跳躍,亦不解鳴者是也。此物受土氣之精,上應月魄,賦性靈異,穴土食蟲,能制蜈蚣。入足陽明胃經。消癖氣積聚,破堅癥腫脹,治五疳八痢,及小兒勞瘦疳熱,殺疳蟲,消癰腫鼠?,陰疽惡瘡。若治破傷風,宜同花椒剁爛,入酒煮熟飲之,通身汗出即愈。亦解猘犬毒。燒灰油調,傅有蟲諸惡頑瘡,極效。又治瘟毒發斑危劇者,去腸生擣一二枚,絞汁飲之,無不即瘥,或燒灰湯送亦良。蟾酥,味辛麻,性熱,有毒。主治發背癰疽疔腫一切惡毒。若治風蟲牙痛,及齒縫出血,以紙撚蘸少許點齒縫中,按之即止。
蟲魚部	二八四	水蛭	味鹹苦,性微寒,有毒。能逐惡血瘀血,破血癥積聚,通經閉,和水道,墮胎。咂赤白遊疹,癰疽腫毒,及折傷跌撲瘀血不散。制用之法,當取田間嚙人腹中有血者佳。須晒乾細剉,以微火炒黃熟方可用,或以冬收豬脂煎令焦黃用之亦可。不爾入腹則活,最能生子害人。若受其害,惟以田泥水或黃土水飲數升,則必盡下,蓋此物得土氣即隨土而走也。或以牛羊熱血一二升,同豬脂飲之亦下也。
蟲魚部	二八五	鱉甲	味鹹,氣平,此肝脾腎血分藥也。能消癥瘕堅積,療溫瘧,除骨節間血虛勞熱,婦人血癥惡血,漏下五色,經脈不通,治產難,能墮胎,及產後寒熱陰脫,小兒驚癇,斑痘煩喘,亦消瘡腫腸癰,撲損瘀血,斂潰毒,去陰蝕痔漏惡肉。然須取活鱉大者,去肉,用醋煮乾,炙燥用之。若諸煮熟肋骨露出者不堪用。
蟲魚部	二八六	蜈蚣	一名即蛆，赤足者良。味辛，溫，有毒。能噉諸蛇，殺諸蛇蟲魚鬼疰諸毒，去三蟲，攻瘰?便毒，痔?丹毒，亦療小兒驚風臍風，丹毒禿瘡。然此蟲性毒，故能攻毒，不宜輕用。若入藥餌，須去頭足，以火炙熟用之。
蟲魚部	二八七	蟬蛻	味微甘微鹹，性微涼。此物飲風吸露，氣極清虛，故能療風熱之證，亦善脫化，故可療痘瘡壅滯，起發不快。凡小兒驚癇，壯熱煩渴，天吊口噤，驚哭夜啼，及風熱目昏翳障，疔腫瘡毒，風疹癢痛，破傷風之類，俱宜以水煎服。或為末，以井花水調服一錢，可治瘖啞之病。
蟲魚部	二八八	斑蝥	味辛,性熱,有大毒。能攻鼠?瘰?瘡疽,破血積疝瘕,墮胎元,解疔毒,猘犬毒,沙虱蠱毒,輕粉毒,亦傅惡瘡,去死肌敗肉。制用之法,須去翅足,同糯米炒熟,然後可用。或同麩炒,或同醋煮皆可。若中其毒,惟黑豆,綠豆汁,靛汁,黃連,濃茶,?汁可以解之。
蟲魚部	二八九	蜂房	味微甘微鹹，有毒。療蜂毒腫毒。合亂髮，蛇蛻燒灰，以酒服二方寸匕，治惡疽附骨疽疔腫諸毒，亦治赤白痢，遺尿失禁，陰痿。煎水可洗狐尿瘡，乳癰，蜂螫惡瘡，及熱病後毒氣衝目。漱齒牙，止風蟲牙痛。炙研，和豬脂，塗瘰?成?。
蟲魚部	二百九十	五靈脂	味苦,氣辛,善走厥陰,乃血中之氣藥也。大能行血行氣,逐瘀止痛,凡男子女人有血中氣逆而腹?刺痛,或女人經水不通,產後血滯,男子疝氣,腸風血痢,冷氣惡氣,心腹諸痛,身體血痺,?肋筋骨疼痛,其效甚捷。若女人血崩,經水過多,赤帶不止,宜半炒半生,酒調服之。亦治小兒氣逆癲癇,殺蟲毒,解藥毒,行氣極速。但此物氣味俱厚,辛羶難當,善逐有餘之滯,凡血氣不足者,服之大損真氣,亦善動吐,所當避也。制用之法,當用酒飛去砂石,晒乾入藥。
蟲魚部	二九一	全蝎	味甘辛，有毒。蝎生東方，色青屬木，足厥陰肝經藥也。故治中風諸風，開風痰，口眼喎斜，半身不遂，語言蹇澀，痎瘧，耳聾，疝氣，風瘡癮疹，小兒風痰驚癇，是亦治風之要藥。
蟲魚部	二九二	文蛤	即五倍子。味酸澀,性微涼,能斂能降。故能降肺火,化痰涎,生津液,解酒毒。治心腹疼痛,夢洩遺精,療腫毒喉痺。止欬嗽消渴,嘔血失血,腸風臟毒,滑洩久痢,痔?下血不止。解蠱毒蟲毒,婦人崩淋帶濁,子腸不收,小兒夜啼,脫肛,俱可為散服之。若煎湯用,可洗赤眼濕爛,皮膚風濕癬癩,腸痔脫肛。為末,可傅金瘡折傷,生肌斂毒。
蟲魚部	二九三	百藥煎	即五倍子釀造者。味酸澀微甘，功用與五倍子頗同。但經釀造而成，其氣稍浮，其味稍甘而純，故用以清痰解渴止嗽，及收斂耗散諸病，作丸噙化為尤佳，及治下焦滑洩諸病，亦更優也。
蟲魚部	二九四	蝸牛	負殼而行者。味鹹,性寒,有小毒。能清火解熱。生研汁飲,消喉痺,止消渴鼻,通耳聾,治腫毒痔漏,療小兒風熱驚癇。加麝香擣罨臍間,大利小便,亦傅脫肛。及治蜈蚣蠆毒,俱宜研爛傅之。無殼者,名蜒蚰。治熱瘡癰毒腫痛。少入冰片,研塗痔漏脫肛熱痛最良,解蜈蚣毒尤捷。
蟲魚部	二九五	蚯蚓	味鹹,性寒,沉也,陰也,有毒。能解熱毒,利水道。主傷寒癉瘧,黃疸消渴,二便不通。殺蛇瘕三蟲,伏尸鬼疰蟲毒,射罔藥毒。療癲狂喉痺,風熱赤眼,聤耳鼻瘜,瘰?,陰囊熱腫,脫肛。去泥,鹽化為水,治天行瘟疫,大熱狂躁,或小兒風熱癲狂急驚,飲汁最良。亦可塗丹毒漆瘡。炒為末服,可去蚘蟲,亦可傅蛇傷腫痛,蜘蛛傷毒。入?管化汁,可治耳聾及蚰蜒入耳。若中蚯蚓毒者,惟以鹽湯浸洗,或飲一杯,皆可解之。糞名六一泥,可塗火瘡痄腮熱毒,亦止消渴,解瘟疫煩熱狂躁,利小水,通五淋熱閉疼痛。
蟲魚部	二九六	桑螵蛸	即螳螂育子房也。深秋作房，粘著桑枝之上，房長寸許，大如拇指，其內重重有隔，每房有子如蛆卵子是也。味甘微鹹，性平。能益氣益精，助陽生子，療男子虛損，陰痿夢遺，疝瘕遺尿，治女人血閉腰痛，通五淋，利水道。炮熟空心食之，可止小便不禁。
人部	二九七	童便	味鹹,氣寒,沉也,陰也。鹹走血,故善清諸血妄行,止嘔血欬血血,血悶熱狂,退陰火,定喘促,降痰滯,解煩熱,利大小兩便,療陽暑中暍聲瘖,撲損瘀血暈絕,難產胎衣不下,及蛇犬諸蟲毒傷。若假熱便溏,胃虛作嘔者,俱不可妄用。
人部	二九八	紫河車	一名混沌衣。味甘鹹,性溫。能補男婦一切精血虛損,尤治癲癇失志,精神短少,怔忡驚悸,肌肉羸瘦等證,此舊說也。但此物古人用少,而始於陳氏＜本草＞,自後丹溪復稱其功,遂為時用。予於初年,亦惑於以人補人之說,嘗制用之,及用之再三,則無所奇效。且制用之法,若生擣之,則補不宜生,若燉熟烘熟,則亦猶肉餔之類耳。又嘗見有以酒煮而食之者,後必破腹泄瀉,總亦因其性滑也。近復有以純酒煮膏,去柤收貯,而日服其膏者,較前諸法似為更善。然其既離毛裏,已絕生氣,既無奇效,又胡忍食之,以殘厥子之先天。東方朔曰:銅山西崩,洛鍾東應。此母子自然之理,不可不信,故并述此以勸人少用可也。
人部	二九九	血餘	味微苦,性溫氣盛,升也,陰中陽也。在古藥性不過謂其治欬嗽,消瘀血,止五淋,赤白痢疾,療大小便不通,及小兒驚癇,治哽噎,癰疽疔腫,燒灰吹鼻,可止血等證。然究其性味之理,則自陰而生,自下而長,血盛則髮盛,最得陰陽之生氣。以火炮制,其色甚黑,大能壯腎,其氣甚雄,大能補肺。此其陰中有陽,靜中有動,在陰可以培形體,壯筋骨,托癰痘;在陽可以益神志,辟寒邪,溫氣海,是誠精氣中最要之藥,較之河車,鹿角膠陰凝重著之輩,相去遠矣。凡補藥中,自人參,熟地之外,首當以此為亞。
人部	三百	人中白	味鹹,性微涼。能降火清痰,消瘀血,止吐血血,退勞熱,清肺癰肺痿,心膈煩熱。燒研為末,大治諸濕潰爛,下疳惡瘡,口齒疳蝕,蟲腫痛,湯火諸瘡,及諸竅出血,生肌長肉,善解熱毒。或生用為末亦可。
